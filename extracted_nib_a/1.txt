ns ist in alten mæren	wnders vil geseit 
von helden lobebærn	von grozzer chvonheit 
von	frovden hochgeziten	von weinen vn– von klagen 
von chvoner rechen strite	mvget ir nv wunder hoeren sagen
Ez wuohs in Burgonden	ein schoene magedin 
daz in allen landen	 niht schoeners mohte sin 
Chriemhilt was si geheizzen	vnde was ein schoene wip 
darumbe mvosen degene	vil verliesen den lip
Der minnechlichen meide	trvoten wol gezam
in mvote kvoner recken	niemen was ir gram 
ane mazen schoene	 so was ir edel lip 
der ivnchfrovwen tugende	zierten anderiv wip
Ir phlagen dri kvnige	edel vnde rich 
Gvnthere vnde Gernot	die recken lobelich 
vnde Giselher der ivnge	ein voz erwelter degen 
div frovwe was ir swester	die fvrsten hetens in ir pflegen
Die herren warn milte	 von arte hoh geborn 
mit krefte vnmazzen kvene	die recken voz erkorn 
da zen Burgonden	 so was ir lant genant 
si frvmden starkiv wnder	sit in Ezelen lant
Ze Wornitz bi dem Rine	 si wonden mit ir kraft 
in diende von ir landen	vil stolziv riterschaft
mit stoltzlichen eren	vnz an ir endes zit 
sit stvrben si iamerliche	von zweier edelen frovwen nit
Ein richiv kvniginne	frov vote ir mvoter hiez 
ir vater hiez Danchrat	der in div erbe liez
sit nach sime lebne	ein ellens richer man 
der ovch in siner iugende	grozzer eren vil gewan
Die dri kvnige waren	als ich gesaget han 
von vi hohem ellen	in warn vndertan
ovch die besten rechen	von den man hat gesaget 
stark vnde vil chvone	 in allen striten vnuerzaget
Daz was von Tronyn Hagene	vnd ovch der bruoder sin 
Danchwart der vil snelle	vnde von Mecen Ortwin 
die zwene marchgrauen	Gere vnde Eckewart 
Volcker von Alzaye	 mit ganzen ellen wol bewart
Rvomol der kvchen meister	ein voz erwelter degen 
Sindolt und Hvonolt	 dise herren mvosen pflegen
des houes vnd der eren	der drier kvnige man 
si heten noch manigen reken	der ich genennen niht <en>
Danchwart der was marschalch	do was der neu
trvhsætze des kvniges	von Mezen Ortwin 
Sindolt der was schenche	ein voz erwelter degen 
Hvnolt was kamerære		si chvnden grozzer eren pflegen
Von des houes krefte	vnde von ir witen kraft 
von ir vil hohen werdecheit	vnde von ir riterschaft 
der die herren pflagen	mit frovden al ir leben 
des enchvnde iu ze ware	niemen gar ein ende geben
Ez trovmde Chriemhilde	 in tvgenden der si pflach 
wie si einen valchen wilden	zuge manigen tach	[1b]
den in zwene arn erchlimmen	daz si daz mvosde sehen 
ir enchvnde in dirre werlde	nimmer leider sin geschehen
Den trovm si do sagete	ir mvoter voten 
sin kvnde in baz descheiden	niht der gvoten 
der ualche den <du> ziuhest	daz ist ein edel man 
in welle got behvoten	du mvost in schiere verlorn han
Waz saget ir mir von manne	vil liebiv mvoter min 
ane reken minne	wil ich immer sin 
svs schoene wil ich beliben	vnz an minen tot 
daz ich sol von manne	nimmer gewinnen deheine not
Nv verspriche ez niht ze sere	 sprach aber ir mvoter do 
solt dv immer herzenliche		zer werlde werden fro 
daz geschiht von mannes minne	dv wirst ein schoene wip 
obe dir got noch gefueget	eins rehten guotes riter lip
Die rede lat beliben	 sprach si	vrovwe min 
ez ist ein manegem wibe	vil diche worden schin 
wie liebe mit leide	ze iungest lonen kan 
ich sol si miden beidiv	son chan mir nimmer missegan
In ir vil hohen tvgenden	der si schoene pflack 
lebte diu maget edele	vil manegen lieben tach 
daz si wesse niemen	den minnen wolde ir lip 
sit wart si mit eren	eins vil gvoten riters wip
Der was der selbe valche	den si in ir <trovme> sach 
den ir beschiet ir mvoter	wie ser si daz rach
an ir næhsten magen	 die in slvogen sint 
dvrch sin eins sterben	starp vil maneger muoter kint