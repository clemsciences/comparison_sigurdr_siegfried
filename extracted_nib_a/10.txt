nderthalp des Rins	sach man mit manigen scharn
den kvnich mit sinen gesten	zuo dem stade varn 
man sach ovch da bi <zovme>	leiten manich meit 
die si ephahen solden	die waren alle bereit
Do die von Islande	zen schifen komen dan 
vnd ovch von Niblvnge	Sifrides man 
si gahten zuo dem lande	vnmuozech wart ir hant	
da man des kvniges frivnde	anderthalp des stades vant
Nv hort ovch disiv mere	von der kunigin 
voten der vil richen	wie si diu meidin
gefrvmte von der burge	dar si da selbe reit 
da gewan an ander kvnde	vil manich riter vn– meit
Vil manigen buhurt richen	sach man dan getriben
von helden lobelichen	 niht wol <wær> ez beliben	
vor Chriemhilde der schoenen	zuo dem schifen dan 
do huop man von den moern	manige vrowen wolgetan
Der kvnich was komen vber	vnd manich werder gast 
hei waz starker schefte	vor den frowen <brast> 
man horte da hurtlichen	von schilden manigen stoz 
hei waz riker bukeln	vor gedrange lûte erdoz
Die vil minneclichen	stvonden an der habe 
Gvnther mit sinen gesten	gie von schifen <habe> 
er fuorte Pruonhilde	selbe an siner hant 
da luhte wider an ander	vil <liehte> steine vn– gewant
Mit vil grozen zvhten		 vro Kriemhilt do gie 
da si vron Pruonhilde		 vnd ir gesinde enphie 
man sach da schappel ruken		 mit wizen henden dan 
da si sich kvsten beide		daz wart durch liebe getan
Do sprach gezogenlichen		Kriemhilt daz meidin 
ir svlt zue disen landen	vns willechomen sin
mir vnd miner muoter			vnd allen die wir han
der getriwen vrivnden	do wart da nigen getan
Die frowen sich beviengen	mit armen diche hie 
so minneclich enphahen	gehorte man noch nie 
so die vrowen beide	der bruote taten kvnt 
frov vote vnd ir tohter	si chusten diche ir suezen mvnt
Do Pruonhilde frowen	 vol komen vf den sant 
da wart minneclichen	genomen bi der hant
von wetlichen rechen	manic wip wolgetan 
man sach die edelen meide	vor vron Prvnhilde stan
E daz ir grvoz ergienge	daz was ein lengiv stvnt	[23a]
ia wart da gechusset	manich roter mvnt 
noch stuonden bi an ander	die kvnige tohtre rich 
daz liebe an ze sehene	manigen reken lobelich
Do spehten mit den ovgen	die ê horten iehen 
daz si also schoenes	heten niht gesehen
so die frowen beide	des iach man an luge 
man kos an ir libe	deheiner slahte trvge
Die <vrowen> spehen chvnden	vnd minneclichen lip 
die lobten durch ir schoene	daz Gvnthers wip 
do sprachen da die wisen	 die hetenz baz besehen 
man mohte Kriemhilde	 fur Prvnhilde iehen
Vider an ander giengen	maget vnde wip 
man sach da wol geciert	vil manigen schonen lip 
da stuonden sidin hutten	vnd manich guot gezelt 
der was da gar erfullet	vor Wormez allez daz velt
Nv waren ovch die geste	ce rossen alle komen 
vil mnanich rich tiost	dvrch schilde wart genomen 
daz velt begvnde stovben	sam ob al daz lant
mit <lavge> were enbrunnen	da wurden helde wol bechant
Des da di reken phlagen	daz sach vil manich meit 
mich dvnket daz er Sifrit	mit sinen degen reit
vil manige widerkere	 fur die hvtten dan 
er fuorte der Niblvnge	tvsent wætlicher man
Do kom von Trony Hagne	als im der wirt geriet 
den buhurt minnechlichen	do der helt geschiet 
daz vngestovbet liezen	div vil schoenen kint 
des wart do von den gesten	gevolget guotlichen sint
Der buhurt was zergangen	 vber allez daz velt 
do giengen kvrzwilen	vnder manich hoch gecelt
die riter zvo den vrowen	vf hoher vroden wan 
da vertriben si die stvnde	biz man riten wolde dan
Vor abende nahen	do div svnne nider gie
vnd ez begvnde kvoln	niht lenger man daz lie 
sich huoben gen der burge	manich man vn– wip 
mit ovgen wart getruotet	 vil maniger schoenen vrowen lip
Da wart von <gvten> knehten	vil guoter kleider ab geriten
von den hoch gemuoten	 nach des landes siten
biz fur den palas	da der kvnich nider stuont 
da wart gedient vrowen	so helde hoch gemvote tuont
Do wurden ovch gescheiden	die richen kvnigin 
frov vote vnd ir tohter	die giengen beide hin
mit ir ingesinde	in ein vil witez gadem 
da horte man allenthalben	ze frovden grozlichen schal
Gerichtet was gesidele	der kvnich wolde gan
ze tische mit den gesten	do sach man bi im stan
die schoenen Prvnhilde	 chrone si do trvoch
in des kvniges lande	 ia was si rike genvoch
Des wirtes kæmerere	von golde in peken rot
daz wazzer fur truogen	des wart luzel not 
ob iv daz ieman seite	daz man diende baz [23b]
ce fvrsten hochgezite	ich wolde niht gelovben daz
E daz der voit von Rine	wazzer da genam 
do tet der herre Sifrit	als im daz gezam 
er mande in siner triwe	wes er im verzach 
ê daz er Prunhilde	 da heime in Islande sach
Er sprach	ir svlt gedenken	wes mir swor iwer hant 
swenne daz vro Prvnhilt	 koeme in dize lant 
ir gebet mir iwer swester	 war sint die eide komen 
ich han an iwer reise	vil michel arbeit genomen
Do sprach der kvnich ze dem gaste	 er habet mich rehte ermant 
ia sol niht meineide	 werden des min hant 
ich wilz iv helfen fuegen	so ich beste kan	
do bat er Kriemhilde	 ce hove friuntlichen gan
Mit vil schoenen meiden	si komen fvr den sal 
do spranch von einer stiegen	Giselher zetal 
heizet wider keren	disiv magedin 
min swester wan aleine	sol hie bi dem kvnige sin
Do brahte man Kriemhilde	da man den kvnich vant 
da stuonden riter edele	von maniger fvrsten lant
in dem sale witen	 man hiez si stille stan 
ovch was Prunhilt	eben ze tische gegan
Do sprach der kvnich Gunther	 swester vil gemeit 
durch din selber tvgent	losen minen eit 
ich swor dich eime reken	wirdet er din man 
so hastv minen willen	mit grozen triwen getan
Do sprach div meit edele	 lieber bruoder min 
ir svlt mich niht flegen	ia wil ich immer sin
swie ir mir gebietet	daz sol sin getan 
ich wil in loben gerne	swen ir mir	herre	gebet ze man
Von liebe vnd ovch von vrovden	Sifrit wart rot 
ze dienste sich der reke	vrovn Kriemhilde bot 
man bat si zvo an ander	 an dem ringe stan 
man vragte si	ob si wolde	den vil wetlichen man
In meitlichen zvhten	si schamte sich ein teil 
doch so was geluke	 vnd Sifrides heil 
daz si in versprach	alda niht zehant 
si lobte ovch ze wibe	 der edel kvnich von Niderlant
Do er si gelobete	vnd ovch ir meit 
guotlichen vmbevahen	was da vil bereit
von Sifrides armen	daz minneclichez chint 
vor helden wart gechusset	div edel kvniginne sint
Sich teilte daz gesinde	also daz geschach 
an daz gagensidel	man Sifriden sach
sicen mit Kriemhilde	in diende manich man 
man sach die Niblunge	mit Sifride gan
Der kvnich was gesezen	vnd Prunhilt div meit 
do si sach Kriemhilde	 do wart ir nie so leit	
bi Sifride sicen	weinen si began 
vber <liehtiv> wange	sach man vallen trahen dan
Do sprach der wirt des landes	 waz ist iv	frowe min	[24a]
daz ir so lazet <trveben>	liehter ovgen schin 
ir svlt ivch vrovn balde	iv ist vndertan
min lant vnd min burge	 vnd manich wetlich man
Ich mach wol weinen balde	sprach div schoene meit 
vmbe dine swester	ist mir von herzen leit 
di sich ich sicen nahen	dem eigen holden din 
daz muoz ich immer weinen	sol si so verderbet sin
Do sprach der kvnich Gvnther	 ir svlt des stille dagen 
ich wil iv zanderen ziten	disiv mere sagen 
warumbe ich miniv swester	Sifride han gegeben 
ia mach si mit dem reken	immer vroliche leben
Si sprach	mich riwet immer	ir schoene vnd ovch ir zuht 
wessich war ich mehte	ich hete gerne fluht 
daz ich iv nimmer wolde	geligen nahen bi 
irn saget mir wa von Chriemhilt	wine Sifrides si
Do sprach der kvnich Gvnther	 ich tuon ez iv wol bechant 
er hat als ich wol burge	vnde vnde lant 
daz wizzet sicherlichen	er ist ein kvnich rich 
darumbe gab ich im ze wibe	die schoenen meit lobelich
Swaz ir der kvnich seite	doch hete si trovregen mvot 
do gahte von den tische	 manich riter guot 
ir buhurt wart so herte	 daz al div burch erdoz 
den wirt bi sinen gesten	 harte sere verdroz
Er dahte er lege sanfter	der schoenen vrowen bi 
do was er des gedingen	niht gar in herzen vri 
im mvose von ir schvlden	 liebe vil gesehen 
er begvnde frivntlichen	 an von Prunhilde sehen
Riterschaft der geste	bat man abe lan 
der kvnich mit sime wibe	ze bette wolde gan 
vor des sales stiegen	gesamden sich do sit
Kriemhilt vnd Prunhilt	noch was ez beidenthalben ane nit
Do kom ir ingesinde	 die svmpten sich des niht 
ir riche kamerere	die brahten in div lieht 
sich teilten do die reken	der zweier kvnige man 
do sach man vil degene	mit Sifriden gan
Die herren komen beide	da si solden ligen 
do dahte ir ieweder	mit min an gesigen
den wetlichen vrovwen	 daz senftet in den mvot 
Sifrides kvrzwile	div wart grozlichen guot
Ich sage iv niht mere	wie er der vrowen pflach 
nv hoeret disiv mere	wie Gvnther gelach
bi frovwen Prvnhilde	cierlicher degen 
er hete dike samfter	bi anderen wiben gelegen
In saben wizen hemde	si an daz bette gie 
do dahte der riter edele	nu han ichz allez hie 
des ich ie da gerte	in allen minen tagen 
si muos im durch ir schoene	von grozen schvlden behagen
Div lieht begvnde bergen	des edelen <kvniges> hant 
do gie der degen kuene	 da er die vrowen vant 
er leite sich ir nahen	sin frovde div was groz	[24b]
die nu minneclichen	 der helt mit armen vmbesloz
Si sprach	riter edel	ir sultez lazen stan 
des ir da habet gedingen	ia magez niht ergan 
ich wil noch meit beliben	ir svlt wol merchen daz 
vnz ich div mere ervinde	des wart ir Gvnther gehaz
Do rang er nach ir minne	 vnd zerfuorte ir div kleit 
do greif nach eime gvrtel	div herliche meit 
eime starken borten	dens vmb ir siten truoch 
do tet si dem kvnige	 grozer leide genvoch
Die fueze vnd ovch <die> hende	si im zesamne bant 
si truog in zeime nagel	vnd hiench in an ein want 
do er si slafes irte	minne si ime verbot 
ia het er von ir krefte	nach gewunnen den tot
Do begvnde flegen	 der meister solde sin 
loeset min gebende	 vil edel kvnigen 
ich trovwiv	schoene vrovwe	nimmer an gesigen
vnd sol ovch harte selten	iv so nahen bi geligen
Nv saget mir	er Gvnther	ist iv daz iht leit 
ob ivch gebvnden vindent	sprach schoene meit 
iwere kamerere	von einer vrowen hant	
do sprach der riter edele	 daz wurde iv vbel bewant
ovch het ichs wenich ere	 sprach der edel man 
dvrch iwer tvgende	lat zvo ziv mich nv gan 
sit iv mine minne	 sint so starke leit 
ich sol mit minen handen	selten rueren <iwer> kleit
Do loste <si> in balde	vf si in verlie 
wider an daz bette	er zvo der vrowen gie 
er leite sich so verre	daz er ir schoene wat
darnach selten ruorte	ovch wolde si des haben rat
Do kom ovch ir gesinde	die brahten niwe kleit 
der was in an den morgen	harte vil bereit 
swie wol man da gebarte	truorich was sin mvot 
der herre des landes	ir frovde duht in niht ze gvot
Nach siten der si pflagen	vnd man dvrch reht begie 
Gvnther vnde Prunhilt	niht langer daz verlie 
si giengen zvo dem mvnster	da man die messe sanch 
dar kom ovch er Sifrit	do hvop sich michel gedranc
Nach kvniklichen eren	was in dar bereit
swaz si haben solden	 ir krone vnd ovch ir kleit 
do wurden si gewihet	 do daz was getan 
do sach man vnder krone	elliv fieriv schoene stan
Vil degen swert da namen	sehs hundert oder baz 
den kvnigen ze eren	ir svlt wizzen daz 
sich huop michel freude	in Bvrgonden lant 
man horte schefte hellen	an der swertdegen hant
Do sazzen in den venstren	div schoenen meidin 
si sahen vor ir luhten	maniges schildes schin 
do hete sich gesvndert	der chvnich von sinen man 
swes ieman da begvnde	man sach in trovrinde gan
Im vnd Sifride	vngelich stuont der muot	[25a]
wol wiste waz im wurre	der riter edel guot 
er gie zuo dem kvnige	vragen er began 
wie ist iv heint gelvngen	daz sult ir mich wizen lan
Do sprach der wirt zem gaste	 laster vnde schaden
han ich an miner vrovwen	 ze hvse heim geladen 
do ich se wande minnen	vil sere si mich bant 
si truoch mich zeime nagele	vnd hiench mich hoh an eine want
Da hieng ich angestlichen	die naht vnz an den tac 
ê si mich enbvnde	wie samphte si do lac 
daz sol dir frivntlichen	tovgen sin gechleit	
do sprach der starke Sifrit	 daz ist mir werlichen leit
Des bring ich iv wol innen	 lat irz ane nit 
ich schaffe daz si hinaht	so nahen bi iv lit 
daz si ivch ir minne	gesuomet nimmer mer	
der rede was do Gvnther	nach sinen arbeiten her
Er sprach	ich kvme noch heint	ze der kemenaten sin
also tovgenliche	in der tarnkappe min 
daz sich der liste	mach nieman wol versten 
so lat die kamerere	zuo den herbergen <gen>
So lesche ich den kinden	div lieht an der hant 
daz ich si darinne	si iv dabi bechant 
daz ich iv gerne diene	ich twing iv daz wip 
daz ir si heint minnet	oder ich verlivse den lip
An daz dv iht trovtest	sprach der kvnich do 
mine lieben vrowen	 anders bin vro 
so tuo ir swaz dv wellest	vnde nemest ir den lip 
daz sold ich wol derkiesen	si ist ein angestlichez wip
Daz tuon ich	sprach Syfrit	 vf die triwe min 
daz ich ir niht minne		div liebe swester din
ist mir vor in allen		die ich noch ie gesach	
vil wol gelovbetez Gvnther	swaz do Sifrit gesprach
Da was von kurzewile	vrovde vnde not 
buhurt vnde schallen	 man allez verbot 
da die vrowen solden	 gegen dem sale gan 
do hiezen kamerere	die lûte von den wegen stan
Von rossen vnd von lûten	gerumet wart der hof 
der vrowen isliche	fuorte ein bischof 
do si vor dem kvnigen	ze tische solden gan 
in volgete an daz gesidele	vil maniger wetlicher man
Der kvnich beite kvme	 daz man von tische gie 
die schoenen Prvnhilde	man do komen lie	
vnd ovch Chriemhilde	beide an ir gemach 
hei waz man sneller degne	vor den kvniginnen sach
Sifrit der herre	vil minneclichen saz
bi sime schoenen wibe	mit vrovden an haz 
si trvote sine hende	mit ir vil wizen hant 
vnz er vor ir ovgen	si ne wesse wenne	verswant
Do si mit im spilte	vnd si si niht ensach 
zvo sime ingesinde	 div kvniginne sprach 
mich hat des michel wunder	war ist der kvnich komen [25b]
wer hat di sinen hende	vz den minen genomen
Die rede si lie beliben	er was hin gegan
da er die kamerere	vant mit liehtem stan 
div begvnde er leschen	den kinden an der hant 
daz ez were Syfrit	 daz wart do Gvnther bechant
Wol wesse er waz er wolde	do hiez er dannen gan
meide vnde vrovwen	 do daz was getan 
der edel kvnich do selbe	vil wol besloz div tûre 
starker rigele zwene	warf er balde derfvre
Div lieht verbar er schiere	vnder die bete wat 
eins spils begvnde	des enwas niht rat	
Sifrit der starke	vnd ovch div schoene meit 
das was dem kvnige Gvnther	beide lieb vnde leit
Sifrit sich leite	do der kvniginne bi 
si sprach	nv latez	er Gvnther	alse liep iv daz si 
daz ir iht arebeite	lidet alsam ê 
oder iv geschihet	 von minen handen we
Do hal er sine stimme	daz er niht sprach 
Gvnther wol horte	swie er niht ensach 
daz heimliche	von in da niht geschach 
si heten an dem bette	harte cleinen gemach
Er gebarte sam ez were	der chvnich Gvnther rich 
er vmbesloz mit armen	die maget lobelich 
si warf in vz den bette	da bi vf eine banc 
daz si im sin hovbet lûte	an eime schamel erclanch
Wider vf mit kreften	spranch der kuene man 
er woldez baz versuochen	do er des began 
daz er si wolde twingen	darvmbe wart im we 
solich wer an frovwen	 ich wene nimmer erge
Do er niht wolde erwinden	div maget vf spranch 
iv cimet mich niht zefuoren	min hemde so blanch 
ir sit vngefuege	daz sol ivch werden leit 
des bringe ich iv wol innen	sprach div wetliche meit
Si besloz mit armen	 den tiwerlichen degen 
vnd wold in gebvnden	alsam den kvnich legen 
daz si an dem bette	hete gvt gemach 
daz er ir wat zerfuorte	div vrovwe ez grozlichen rach
Waz half do sin sterke	vnd ovch sin kraft 
wan si im erzeigete	 ir libes meisterschaft 
si truoch in mit gewalte	 daz muoz et also sin	
vnd druchte in vngefvege	bi dem bette an einen schrin
Owe	gedaht der reke	sol ich minen lip
von einer meit verliesen	so mvgen elliv wip
darnach immer mere	 tragen gelphen mvot
gen ir manne	 div sus ez nimmer getuot
Der kvnich er wol horte	er angeste vmbe den man 
Syfrit sich schamte	zvrnen er began 
mit vngefuegen krefte	satzter er sic wider
versuohende angestlichen	an fron Prvnhilde sider
Den kvnich dûhte lange	ê er si betwanch	[26a] 
si druhte sine hende	daz uz den naglen spranch
daz bluot von ir krefte	daz was den helde leit 
des braht er an lovgen	sit die herlichen meit
ir vngefueges willen	 des si ê da iach 
der kvnich ez allez horte	swie er niht ensprach 
er druhtes an daz bette	daz ez vil lûte erschre 
ir taten sine krefte	harte grozlichen we
Do greif si zuo der siten	da si den porten vant 
vnd wold in han gebvnden	do wertez so sin hant 
daz ir div lit erkrachten	dar zvo al der lip 
des wart der kriech gescheiden	do wart si Gvnthers wip
Si sprach	kvnich edel	 du solt mich leben lan 
ez wirt wol versvenet	 swaz ich dir han getan 
ich were <mich> nimmer me	der edelen minne din 
ich han wol erfvnden	daz dv kanst vrovwen meister sin
Sifrit der stuont dannen	ligen lie er die meit 
sam ob er von im ziehen	wolde siniv kleit 
er zoch ir ab der hende	ein gvlden vingerlin 
daz da nie wart innen	div edel kvnigin
Dar zuo nam er ir gurtel	 daz was ein borte guot 
ich en weiz ob er daz tete	durch sinen hohen mvot 
er gap in sinen wibe	daz wart im sider leit 
do lagen bi an ander	der kvnich vnd div schoene meit
Do was ovch si niht sterker	danne an ander wip 
er trvte minneclichen	 ir vil schoenen lip 
ob siz versuohte me	 waz kvnd ez si veruan 
daz het ir allez Gvnther	mit sinen minnen getan
Wie rehte minnecliche	er bi der vrowen lach
mit vrivntlicher liebe	biz an den liehten tach 
nv was der herre Sifrit	wider vz gegan 
da er wol enphangen	von einer vrowen wolgetan
Er vnderstuont ir vrage	der si hete getan 
er hal si sit vil lange	daz er ir hete braht 
vnz si vnder krone	 in sime lande gie 
swaz er ir geben solde	wie luzel er ez beliben lie
Der wirt wart an dem morgen	verre baz gemuot
danner vore were	des wart div frovde guot
in allen den landen	von manigen edel man 
die er ze hvse ladete	den wart vil dienst getan
Div hochcit div werte	den vierzehenden tac 
daz in al der wile	nie der schal gelach
von aller hande vrovden	der ieman solde pflegen 
da wart des kvniges koste	vil harte hohe gewegen
Des edelen wirtes mage	 als ez der kvnich gebot 
gaben durch sin ere	 kleider vnde golt rot 
ros vnde darzvo silber	manigen kuenen man 
die herren	die dar komen	schieden frolichen dan
Vnd der kvnich Sifrit	vzer Niderlant
mit tusent sinen mannen	allez ir gewant
daz si dar brahten	daz wart gar hin gegeben	[26b]
schoeniv ros mit setelen	si kvnden herlichen leben
E daz man die rike	gabe da verswanch 
die da wolden ce lande	duhte des ce lanch 
ez wart nie gesindes	mere baz geflegen 
so endete sich div hochcit	ez sciet von dannen manic degen