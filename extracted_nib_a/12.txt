o dahte ovch alle zite	daz Gunthers wip
wie treit also hohe	vro Kriemhilt den lip 
nv ist doch vnser eigen	 Sifrit der man 
er hat vns nv lange	 lucel dienste getan
Daz truoch si in ir herzen	vnd wart ovch wol verdeit 
daz si ir vremde waren	daz was ir harte leit 
daz man ir so selten	 diende siniv lant 
wa von daz were		 daz hete si gerne bechant
Si versuohte an den kvnich	ob daz mohte geschehen 
daz si Kriemhilde	solde noch gesehen 
si reite ez heimeliche	des si da hete mvot 
do duhte den herren	 div rede mazlichen guot
Wie mohten wir si bringen	sprach der kvnich rich 
her zvo disem lande	 daz wer vnmvgelich 
si sicent vns ce verre	ich getarses niht gebiten	
do sprach div vrovwe	 in vil hochuerten siten
swie hohe riche were	deheins kvniges man 
swaz im gebute sin herre	daz sold er doch niht lan 
des ersmielte Gvnther	 do si daz gesprach 
er iachs im niht ce dienste	swie diche er Syfriden sach
Si sprach	lieber herre	dvrch den willen min	
hilf mir daz Sifrit	vnde div swester din
komen zuo dem lande	daz wir si hie gesehen	[28a]
so kvnde mir ze ware	nimer lieber geschehen
Diner swester zvht	vnd ir wol gezogen mvot 
so ich daran gedenke	wie samphte	mir daz tuot 
wie wir ensament sazen	do ich wart din wip 
si mac mit eren minnen	des kuenen Sifrides lip
Si gertes also lange	vnze der kvnich sprach 
nv wizzet daz ich geste	so gerne nie gesach 
ir mvget mich samfte vlegen	ich wil die boten min
nach in beiden senden	 da si here komen an den Rin
Do sprach div kvniginne	 so sult ir mir sagen
wenne ir si welt besenden	oder in welhen tagen
vnser liebe vrivnde	 svlen komen in daz lant 
die ier dar welt senden	lat werden mir bekant
Daz tuon ich	sprach der furste	drizech miner man
wil ich dar lan riten	 die hiez er fvr sich gan 
bi den enboter mere	in Sifrides lant 
ze liebe gap in Prvnhilt	vil harte herlich gewant
Do sprach der kvnich Gvnther	 ir reken svlt von mir gesagen 
daz ich dar enbiete	 des svlt ir niht verdagen	
den starken Sifride	vnd der swester min 
daz in darf zer werlde	niemer holder sin
Vnde bitet daz si beidiv	vns komen an den Rin 
daz wil ich vnd min vrowe	immer diende sin 
vor disen svnwenden	 sol er vnde sine man
sehen hie vil manigen	der in grozer eren gan
Dem kvnich Sigmvnde	saget den dienst min 
daz ich vnd mine frivnde	im immer wege sin 
vnd saget ovch miner swester	daz si niht laze daz 
sin rite zuo ir frivnden	ir zeme nie hochzite baz
Prunhilt vnde vote	 vnd swaz man vrowen da vant 
die enbvten ir dienst	in Sifrides lant
den minneclichen vrowen	vnd manigem kuenen man 
mit des kvniges rate	die boten huoben sich dan
Si fuoren reisliche	ir pferit vnd ir gewant
daz was in do komen	do rvmten si daz lant 
in zogte wol ir verte	dar si da wolden varn 
der kvnich mit gewalte	hiez die bote wol bewarn
< i> chomen in drin wochen	geriten in daz lant
ze Niblvnges burge	dar waren si gesant 
ze Norwege in der marke	funden si den degen 
ros vnd lute waren	muode von den langen wegen
Sifride vnd Kriemhilde	wart beiden do geseit 
daz riter komen weren	die truogen solhiv kleit
sam man ze Burgonden	 do der site pflac 
si spranch von einem bette	da si rowende lac
Do bat si zeime venster	eine maget gan 
div sach den kuenen Geren	an dem hove stan 
in vnd die gesellen	die waren dar gesant 
gegen ir herzeleide	wie liebiv mere si bevant
Si sprach zvo dem kvnige	 sehet ir wa si stent	[28b]
die mit dem starken Geren	vf dem hove gent 
die vns min bruoder Gvnther	sendet nider Rin	
do sprach der starke Sifrit	 die svln vns willekomen sin 
Allez daz gesinde	lief da man si sach 
ir islich besvnder	 vil guetlich sprach
daz beste	daz si kvnden	zvo den boten do 
Sigmvnt der herre	was ir kunfte harte <vro>
Do wart geherberget	Gere vnd sine man 
div ros man hiez behalten	die boten giengen dan
da her Sifrit	bi Krimhilde saz 
in was ze hove erlovbet	da von so taten si daz
Der wirt mit sime wibe	stuont vf sa zehant 
wol wart enpfangen Gere	vz Burgonden lant
mit sinen hergesellen	Gvnthers man 
Geren den vil riken	 baten an den sedel gan
Erlovbet vns die botschaft	ê wir sicen gen 
vns wegemuode geste		lat vns die wile sten 
wir svln iv sagen mere	waz iv enboten hat
Gvnther vnd Prunhilt	der dinch vil zierlich stat
vnd waz vrov vote	iwer muoter	her enbot 
Giselher der ivnge	vnd ovch er Gernot
vnd iwer besten mage	habent vns her gesant 
die enbietent iv ir dienst	vzer Bvrgonden lant
Nv lon im got	sprach Sifrit	ich getruowe in wol
triwen vnde guotes	also man frivnden sol 
sam tuot ovch ir swester	man sol vns mere sagen 
ob da heime vnser frivnde	iht hohes muotes tragen
Sit wir von ir schieden	hat man in iht getan 
minen konen magen	sult ir mich wizzen lan 
daz wil ich in mit triwen	immer helfen tragen 
vnz daz ir viende	 minen dienst muozen klagen
Do sprach der marchgraue	Gere	ein riter guot 
si sint in allen tvgenden	so rehte hoh gemuot 
si ladent ivch ze Rine	 an eine hohgecit 
si sæhen iuch vil gerne	 daz ir des ane zwivel sit
Bittet mine frowen		si svl mit iv dar komen 
swenne der winder		 ein ende habe genomen 
vor disen svnnewenden	wolden si ivch sehen	
do sprach der starke Sifrit	 daz kvnde muolich gesehen
Do sprach aber Gere	 von Burgonden lant 
iwer muoter vote	 div hat ivch gemant 
Gernot vnd Giselher	ir svlt in niht versagen 
daz ir in sit so verre	daz hoere ich tegeliche klagen
Prunhilt min vrowe	 vnd ir magedin
vrovnt sich der mere	 obe daz mehte sin 
daz si iuch noch sehen	daz gebe in hohern muot	
do dvhten disiv mere	 die schoenen Kriemhilde guot
Gere was ir sippe	der wirt in sicen hiez 
den gensten hiez er senken	niht langer man daz hiez 
do kom ovch dar Sigmvnt		da er die boten sach	[29a]
der herre friuntleich	 zuo den Burgonden sprach
Sit willekomen	ir reken	Gvnthers man 
sit daz Kriemhilde	ze wibe gewan
Sifrit min svn	 man soldiv diker sehen
hie in disem lande	woldet ir uns vriuntschefte iehen
Si sprachen	swenne er wolden	gerne komen 
in wart michel muede	mit freuden benomen 
die boten bar man sicen	spise man in truoch 
der hiez do geben Sifrit	sinen gesten genuoch
Si muosen da beliben	 beuolle nivn tage 
des heten endelichen	die snellen riter klage 
daz si niht wider rüten	solden in ir lant 
do hete der kvnich Sifrit	nach sinen frivnden gesant
Er vragte waz si rieten	 er sold an den Rin 
ez hat nach mir gesendet	Gvnther	der frivnt min 
er vnd sine mage	durch ein hochcit 
nv kom ich im vil gerne	an daz sin lant ce verre lit
Si bittent Kriemhilde	daz si mit mir var 
nv ratet	lieben frivnde	wie sol si komen dar 
sold ich heruerten	durch si in drizech lant 
da muose in dienen gerne	hin div Sifrides hant
Do sprachen sine reken	 habet ir der reise muot
hin cer hochcite	wir raten waz wir <tuot> 
ir svlt min tvsent reken	riten an den Rin 
so muget ir wol mit eren	da cen Burgonden sin
Do sprach von Niderlanden	der herre Sigmvnt 
welt ir zer hochzite	wan tuot ir mir daz kvnt 
ob ez iv niht versmahet	so rite ich mit iv dare 
ich fuere tusent degne	da mite mer ich iwer schare
Welt ir mit vns riten	lieber vater min	
sprach der kuene Sifrit	 vil vro sol ich des sin 
inre tagen zweluen	 so ruome ich miniu lant	
alle die es gerten	den gap man ros vnd ovch gewant
Do der kvnich edel	der reise hete muot 
do hiez man wider riten	die snellen degne guot 
sinen konemagen	enbot er an den Rin 
er wolde harte gerne	bi ir hochgecite sin
Sifrit vnd Kriemhilt	 so wir hoeren sagen	
so vil den boten gaben	daz ez niht mohten tragen
ir moere haim ze lande	 er was ein riker man 
ir starken sovmære	 treip man vroelichen dan
Ir volk chleidete Sifrit	vnd ovch Sigemunt 
Ekewart der graue	 der hiez an der stunt
vrovwen kleider suochen	die besten div man vant
oder inner kvnde erwerben	vber Sifrides lant
Die setel zuo den schilden	bereiten man began 
rittern vnd vrowen	 die mit im solden dan 
den gap man swaz si wolden	daz in niht gebrast 
er brahte sinen frivnden	manigen herlichen gast
Die boten zogten sere	ze lande vf den wegen	[29b]
do kom von Burgonden lant	vere der <gegen> 
er wart vil wol enphangen	do erbeizten si zetal
von rossen vnd von moren	 fvr den Gvnthers sal
Die tvmben vnd die wisen	giengen	so man tuot 
vragen vmbe mere	do sprach der riter guot 
swenne ich si sage den kvnige	da hort irs cehant	
er gie mit den gesellen	 da er Gvntheren vant
Der kvnich von liebe		von dem sedel spranch 
daz si so snelle komen	des seite in do danch
Provnhilt div schoene		 Gvnther zen boten spranch 
wie gehabet sich Sifrit	von den mir liebe vil gesach
Do sprach der kuene Gere	 da wart er vrovden rot 
er vn iwer suester	nie vriunden baz enbot
so getriwe mere	 deheiner slahte man 
als iv der herre Sifrit	vnd ovch sin vater hat getan
Do sprach zuo dem marchgrauen	des richen kvniges wip 
saget mir	kvmt vns Kriemhilt	hat noch ir schoener lip
behalten iht der zvhte	der si kvnde phlegen	
si kvmet sicerlichen	sprach do Gere der degen
vote bat do drate	die boten fur sich gen 
man moht an ir vrage	harte wol versten 
daz si horte gerne	was Kriemhilt noch gesvnt 
er seite wie er si funde	vnd daz si koeme in kurzer stvnt
Ez wart von in div gabe	ze hove niht verdeit 
die in gap er Sifrit	golt vnd ovch div kleit
brahte man ce sehenne	der drier kvnige man 
ir vil grozer milte	wart da danken getan
Er mac	sprach do Hagne	von im sampfte geben 
er kvndez niht verswenden	sold er immer leben 
hort der Niblvnge	 besloz hat sin hant 
hey solder immer komen	in Burgonden lant
Allez daz gesinde	frevte sich darzvo
daz si komen solden	spate vnde vruo
waren vil vnmuozech	der drier kvnige man 
manic hergesidele	man do rihten began
Hvnolt der kuene	vnd Sindolt der degen
heten vil vnmuoze	 die cit si muosen pflegen
truchsezen vnd schenchen	ce rihten manige banc 
des half in ovch Ortwin	des seit in Gvnther danc
Rvmolt der kvchenmeister	wie wol er rihte sich
sine vndertane	<manegen> kezzel wit 
haven vnde pfannen	hey waz man der da vant 
do bereite man den spise	die da komen in daz lant