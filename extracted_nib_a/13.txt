lle> ir vnmuoze	lazen wir nv sin 
vnd sagen wie vro Kiemhilt	vnd ir magedin
hin gen Rine fvoren	von Niblvnge lant 
nie getrvogen moere	so manic herlich gewant
Vil der sovmschrine	man schihte zvo den wegen	[30a]
do reit mit sinen frivnden	Sifrit der degen
vnd div kvniginne	 dar si heten vrovden <wan> 
sit wart ez in allen	ze grozem leide getan
Da heime si do liezen	Syfrides kindelin
vnd den svn Kriemhilde	daz muoz et also sin 
von ir houereise	wuos vil michel ser 
sin vater vn– sin muoter	gesach daz kindel nimmer mer
Do reit ovch mit in dannen	der herre Sigmunt 
sold er rehte <wizzen>	wie ez nach der stunt
zer hochzit ergienge	er het ir niht gesehen 
im kvnde an lieben frivnden	leider nimmer gescehen
Boten man fvr sande	die mære siten dar 
do reit ovch in enkegne	mit wunderlicher schar
vil der Vten vrivnde	 vnd der Gvnthers man 
der wirt gen sinen gesten	sich sere vlizen began
Er gie zuo Prunhilde	 da er si sicen vant 
wie enpfieng ivch min swester	do ir komt in daz lant 
sam svlt ir enphahen	Sifrides wip	
daz tuon ich	sprach si	gerne	von schvlden holt ist ir min lip
Do sprach der kvnich riche		si koment vns morgen vrvo 
welt ir si enpfahen	da grifet balde zvo 
daz wir ir niht biten	in der burch hie 
mir sint in allen ziten	lieber geste komen nie
Ir meide vnd ir vrowen	hiez si sa cehant
suochen guotiv kleider	div hesten div man vant 
div ir ingesinde	vor gesten solde tragen 
daz taten si doch gerne	daz mach man lihte gesagen 
Ovch ilten do dienen	 die Gvnthers man 
alle sinen reken	 der wirt zuo im gewan 
do reit div kvniginne	herlichen dan 
da wart vil michel gruozen	die lieben geste getan
Mit wie getanen vrovden	man die geste enphie 
si dvhte daz vrov Kriemhilt	vrovn Prvnhilde nie
so rehte wol enphienge	in Burgonden lant 
die ez ie gesahen	 den wart vil hoher muot bekant
Nv was ovch komen Sifrit	mit den sinen man 
sach die helde wenden	wider vn– dan
des veldes allenthalben	mit vngefuegen scharn 
dringen vn– stovben	kvnde niemen da bewarn
Do der wirt des landes	Sifriden sach
vnd ovch Sigmvnden	 wie minneclichen er sprach 
nv sit <mir> groze willekomen	vnd al den frivnden min 
iwer hovereise	suln wir hohes muotes sin
Nv lon iv got	sprach Sigmvnt	 der ere gernde man 
sit daz ivch Sifrit	ce frivnde gewan 
do rieten mine sinne	daz ich iv wolde sehen	
do sprach der kvnich Gvnther	 nv ist mir liebe dran geschehen
Sifrit wart enphangen	als im daz wol gezaz 
mit vil grozen eren	nimen was im gram 
des half mit grozen zvhten	Giselher vnd Gernot	[30b]
nie lieben gesten	man so guotlich erbot
Nv naheten zuo an ander	der zweier kvnige wip 
da wart vil setel lere	maniger vrowen lip
wart von helden handen	erhaben vf daz gras 
die vrovwen gerne dienden	waz der da vnmvozech was
Do giengen zvo an ander	div minnechlichen wip 
des was in grozen vrovden	maniges riters lip 
daz ir beider gruozen	so minneclich ergie 
do sach man vil der reken	der dienen vrovwen da niht lie
Daz herlich gesinde	vie si bi der hant
in zvhten groz nigen	des man vil da vant 
vnd kvssen minneclichen	von vrowen wolgetan 
daz was liep ze sehenne	Gvnther vnd Sifride man
Si biten da niht langer	si riten zuo der stat 
der wirt sinen gesten	wol erzeigen bat 
daz man si gerne sehe	 in Burgonden lant 
manigen puneiz richen	 man vor den ivnchfrovwen vant
Vzer Troni Hagne		vnd ovch Ortwin 
daz si gewaltech weren	daz taten si wol schün 
swaz si gebieten wolden	des torste man niht lan 
von in wart michel dienst	den lieben gesten getan
Vil schilde horte man hellen	da ce dem burge tor
von stiche vnd von stozen	 lange habte da vor
der wirt mit sinen gesten	ê si chomen drin 
ia gie in div stunde	mit grozer zvrzwile hin
Fvr den palas witen	 mit frovden si do riten 
manigen phelle spehe	gvot vn– wol gesniten 
sach man vber setele	den vrowen wolgetan
allenthalben hangen	do komen Gvnthers man
Die geste hiez man fueren	balde an ir gemach 
vnder wilen bliken	 man Prvnhilde sach
an vrovwen Kriemhilde	div schoene was genuoch 
ir varwe gen dem golde	den glanz vil herlichen truoch
Allenthalben schallen	ze Wormz in der stat
horte man daz gesinde	 Gvnther do bat
Danchwarten sinen marschalch	daz er ir solde pflegen 
do begvnde er daz gesinde	harte guotlichen legen
Dar zuo vnd ovch dar inne	spisen man si lie 
ia wart vremder geste	baz gepflegen nie 
alles des si gerten	des was man in bereit 
der kvnich was so riche	daz nieman da niht wart verseit
Man diende in frivntliche	vnd an allen haz 
der wirt da ze tische	mit sinen gesten saz 
man bat Sifriden sicen	als er ê hete getan 
do gie mit im ze sedele	vil manich <wertlicher> man
Zwelf hvndert reken	 an dem ringe sin
da ze tische sazen	Prvnhilt div kvnigin
gedaht daz eigen holde	 nit richer kvnde wesen 
si was im noch so wege	 daz si in gerne lie genesen
An eime abende	 da der kvnich saz	[31a]
vil der richen kleider	wart von wine naz 
da die schenchen solden	zuo den tischen gan 
da wart vil voller dienst	mit grozem flize getan
So man ce hochciten	lange hat gepflegen 
vrowen vnde meide	hiez man schoene legen 
swannen si dar komen	der wirt in willen trvoc 
in guotlichen eren	man gap in allen genuoc
Do div naht het ende	vnd der tac erschein 
vz den sovmschrinen	manich edel stein
erlvhte in guoter wete	 die fuorte vrovwen hant 
do wart er fur gesvochet	manich herlich gewant
ê ez wol ertagete	do komen fvr den sal
vil riter vnd knehte	do hvop sich aber <schal>
vor einer vruomesse	 die man dem kvnige sanch 
da riten ivnge helde	 daz ins der kvnich seite danch
Manic pusune lûte	vil krefteclich erdoz 
von trvnben vnd von vloiten	der schal wart so groz 
daz Wurmez div vil wite	darnach lute erschal 
die hoch gemuoten helde	ce rossen komen vber al
Do huop sich in dem lande	harte hohe ein spil
von manigem guoten reken	der sach man da vil 
den ir tvmbiv herze	gaben hohen muot 
der sach man vnder schilde	manigen zieren riter guot
In div venstersazen	div herlichen wip
vnd vil der schoenen meide	geciert was ir lip 
si sahen zvrzewile	von manigen kuenen man 
der wirt mit sinen vrivnden	selbe riten da began
Svs vertriben si di wile	div dvhte niht lanch 
man horte da zem tuome	manigem gloken klanch 
do komen in die moere		die vrowen riten dan 
den edelen kvniginnen	 volgete manich kuene man
Si stuonden vor dem mvnster	nider vf daz gras 
Prvnhilt ir gesten	dannoch wege was 
si giengen vnder krone	in daz mvnster wit 
div liebe wart sit gescheiden	daz schuof grozlicher nit
Do si gehorten messe	 si fuoren wider dan
mit vil manigen ern	 man sach si sider gan
ce tische vroliche	ir vrovde nie gelach
da zer hohgezite	 vnz an den einliften tach