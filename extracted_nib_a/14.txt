or einer vesperzit	huop sich groz vngemach 
daz von manigen reken	vf dem hove	esach 
si pflagen riterschefte	durch kurzwile wan 
do liefen dar durch schowen	manich wip vnde man
Zesamne do gesazen	die kvniginne rich 
si gedahten zweir reken	die warn lobelich 
do sprach div schoene Kriemhilt	 ich han einen nman 
daz elliv disiv riche	zuo sinen handen solden stan
Do sprach div vroewe Prunhilt	 wie kvnde daz gesin	[31b]
ob ander nieman lebete	wan din vn– sin 
so mohten im div riche	wol wesen vndertan 
die wile daz lebet Gvnther	so kvndez nimmer ergan
Do sprach aber Kriemhilt	 sihestv wie er stat 
wie rehte herliche	 er vor den reken gat 
sam der liehte mane	vor den sternen tvot 
des mvos ich von schvlden	tragen vrolichen mvot
Do sprach div vrowe Prvnhilt	 swie watlich si din man 
biderbe vnd swi schoene	so soltv vor im lan
Gvnther den reken	den edeln bruoder din 
der mvoz vor allen kvnigen	daz wizze werliche	sin
Do sprach aber Kriemhilt	 so tiwer ist min man 
daz ich in an schvlde	niht gelobet han 
an vil manigen dingen	ist sin ere groez 
gelovbest dv daz	Prvnhilt	er ist wol Gvnthers genoz
Ia soltu mirz	Kriemhilt	ze arge niht verstan 
wan ich an schvlde	 niht die rede han getan 
ich horte si iehen beide	do ich si erste sach 
vn– da des kvniges wille	an mime libe gesach
vnd da er mine minne	so riterlich gewan 
do iach Sifrit	er were	des kvniges man 
des han ich in fur eigen	sit ich ins horte iehen	
do sprach div schoene Kriemhilt	so wer mir vbel geschehen 
Wie heten so geworben	die edelen bruoder min 
daz ich eigenmannes	wine solde sin 
des wil ich dich	Prvnhilt	vil frivntlichen biten 
daz dv last die rede	 durch mich mit guetlichen siten
Iich mag ir niht gelazen	sprach des kvniges wip 
zwiv sold ich verchiesen	 so maniges riters lip 
der vns mit dem degne		dienstlich ist vndertan	
Kriemhilt div vil schoene	daz sere zvrnen began
Dv mvst in verchiesen	daz er dir immer bi
wone deheiner dienste	 er ist tiwer danne si
Gvnther min bruoder	 der vil edel man 
dv sold mich des erlazen	daz ich von dir venomen han
Vnde nimet mich imer wunder	sit er din eigen ist 
vnd dv uber vns <beidiv>	so gewaltich bist 
daz er dir so lange	den cins versezzen hat 
diner vbermvote	sold ich von rehte haben rat
Dv civhest dich ze hohe	sprach do des kvnige wip 
nv wil ich sehen gerne	 ob man dinen lip
habe ce solhen eren	 so man den minnen tuot	
die frowen wurden beide	vil sere zornich genuoch
Do sprach div vrowe Kriemhilt	 daz muoz et nv geschehen 
sit dv mines mannes	fur eigen hast geiehen 
so muozen hivte kiesen	der beider kvnige man 
ob ich vor kvniges wibe	ce kirche turre gegan
Dv muost daz hivte schowen	daz ich bin <adelfri> 
vnd daz min man ist tiwere	danne der din si 
da mite wil ich selbe	bescholden sin	[32a]
du solt noch heint kiesen	wie div eigene din
ze houe ge uor reken	 in Burgonden lant 
ich wil wesen tiwer		danne ieman habe bechant
deheine kvniginne		div krone her ie getruoch	
do huop sich vnder den vrowen	grozes nides genvch
Do sprach aber Prvnhilt	wil dv niht eigen sin 
so muost du dich scheiden	mit den vrowen din
von minem ingesinde	 da wir ce munster gan	
des antwrte Kriemhilt	 triwen	daz sol sin getan
Nu cheidet iuch	min meide	sprach Sifrides wip 
ez muoz ane schande	beliben hie min lip 
ir svlt wol lazen schovwen	 habet ir iht riche wat 
si mac sin gerne lovgen	des si hie veriehen hat
Man mohte in lihte raten	si svochten richiv kleit 
da wart vil wol gecieret	manich vrowe vnd meit 
do gie mit ir gesinde	des edelen kvniges wip	
da wart ovch wol gecieret	der schoenen Kriemhilde lip
mit drin vnd vierzech meiden	brahte si an den Rin 
die truogen liehte pfelle	geworht in Arabin 
svs komen zuo dem mvnster	die meide wolgetan 
ir warten vor dem huose	alle Sifrides man
Die lute man des wunder	wa von daz gesach 
daz man die kvnniginne	also gescheiden sach 
daz si bi an ander	niht giengen alsam ê 
da von wart manigem degne	sid vil sorchlichen we
Hie stuont vor dem mvnster	Gvnthers wip 
do hete chvrzwile	vil maniges riters lip
mit den schoenen frowen	der si da namen ware 
do kom div schoene Kiemhilt	mit maniger herlichen schare
Swaz kleider ie getrvgen	edelr riter kint 
wider ir gesinde	daz was gar ein wint 
si was so rich des guotes	daz drizech kvniges wip
ez mohten niht erzivgen	 daz eine erzivgte ir lip
Oob ieman wunschen solde	der kvnde niht gesagen 
<daz> man so richer cleider	gesehe ie me getragen 
so da ze stvnde truogen	 ir meide wolgetan 
wan Prvnhilde ze leide	ez hete Kriemhilt verlan
Zesamne si do komen		vor dem mvnster wit 
ez tet div hvsvrowe	 durch einen grozen nit 
si hiez vil <vbeliche>	 Kriemhilde stan 
ia sol vor kvniges wibe	nimmer eigen wip gegan
Do sprach div schoene Kriemhilt	 zornec was ir mvt 
kvndestv noch swigen	daz wær dir lihte guot 
dv hast geschendet	 dinen schoenen lip 
wie moehte mannes kebse	immer werden <kvniges> wip
Wem hastv hie verkebset	sprach des kvniges wip 
daz han ich dich	sprach Kriemhilt	dinen schonen lip
minnete erst Sifrit	min vil lieber man 
ia was ez niht din bruoder	der dinen meidem gewan
War komen dine sinne	 ez was ein arger list	[32b]
daz dv in lieze minnen	 sit er din eigen ist 
ich hoere dich	sprach Kriemhilt	an schvlde clagen	
triwen	sprach do Prvnhilt	daz wil ich <Gunthe	>
Waz mac mir daz gewerren	 din vbermuot dich hat betrogen 
dv hast mich ce dienste	mit rede dich an gezogen 
daz wizze an rehten triwen	ez ist mir immer leit 
getriwer heinliche	sol ich dir wesen vmbereit
Prvnhilt do weinde	Kriemhilt niht lenger lie 
vor des kvniges wibe	inz mvnster si do gie
mit ir ingesinde	da huop sich grozer haz 
da wurden liehtiv ovgen	starke truobe vnde naz
Swie vil man gote diende	oder ieman da sanch 
des duhte Prvnhilde	div wile gar ze lanch 
wand ir was vil truebe	der lip vnd ovch der muot 
des muoste sit enkelten	manich helt kuene vn– guot
Prunhilt vnd ir vrowen	gie fur daz mvnster stan 
si dahte	mich muez Kriemhilt	mere hoeren lan 
des mich so lûte cihet	daz wortraze wip 
hat er sichs geruemet	 ez get im werlich an den lip
Nv kom div edel Kriemhilt	mit manigem kuenen man 
do sprach div edel Prunhilt	 ir svlt noch stille stan 
er iahet mich ce chebsen	daz svlt ir lazen sehen 
mir ist von iwren spruchen	daz wizzet	leide geschehen
Do sprach vro Criemhilt	 ir moehtet mich lan gan 
ich erzivgez mit dem golde	daz ich enhende han 
daz brahte mir Sifrit	 do er bi iv lach	
nie gelebte Brunhilt	 deheinen leidern tac
Si sprach	daz golt vil edel	daz wart mir verstolen
vnd ist mich harte lange	 vbel verholn 
ich kvm ez an ein ende	 wer mirz hat genomen 
die vrowen waren beide	 in groz vngemuote komen
Do sprach aber Kriemhilt	 ich wils niht wesen diep 
dv mohtest gedaget han	were dir ere liep 
ich erzivgez mit dem gvrtel	den ich vmbe han 
daz ich niht livge	 ia wart Sifrit din man
Von Ninneue den siden	si den borten truoc
mit edelen gesteine	ia was er guot genuoch 
do den gesach vro Brvnhilt	weinen si began 
daz muoste freischen Gvnther	dar zuo alle sine man
Do sprach div kvniginne	heizet here gan
den fursten von Rine	ich wil in hoeren lan 
wie mich hat gehoenet	 siner swester lip 
si seit hie offenliche	ich si Sifrides wip
Der kvnich kom mit reken	weinen er do sach
<sine> trivttinne	 guotlich er do sprach 
saget mir	liebiv vrowe	wer hat iv iht getan	
si sprach zuo dem kvnige	ich muoz vnfrolichen stan
Von allen minen eren	 mich div swester din
gerne wolde scheiden	 dir sol gechlaget sin 
si gihet	mich habe gechebeset	Sifrit ir man	[33a]
do sprach der kvnich Gvnther	 so hetes vbele getan
Si treit hie minen gvrtel	den ich han verlorn 
vnde min golt daz rote		daz ich ie wart geborn 
daz riwet mich sere		 dvn beredest	kvnich	mich
der vil grozen schanden	ich minne niemer dich
Do sprach kvnich Gvnther	 er sol her fur gan 
hat er sichs geruomet	daz sol er hoeren lan 
oder sin muoz laugen	 der helt vz Niderlant	
do wart der kuene Sifrit	harte balde dar besant
Do der herre Sifrit	die vngemuoten sach 
er weste niht der mere	balde er do sprach 
waz weinet dise vrovwen	daz het ich gerne erkant 
oder von welhen schvlden	ich da here si besant
Do sprach kvnich Gvnther	 mir ist harte leit 
mir hat min vrowe Prunhilt	ein mære hie geseit 
du hast dich geruomet	dv werst ir erster man 
so seit din wip Kriemhilt	hastv degen daz getan
Nein ich	sprach do Sifrit	vn– hat si daz geseit 
end ich erwinde	daz muoz ir werden leit 
vnd wil dirz <gerihten>	vor allen dinen man
mit minen hohen eiden		daz ich irz nih gesaget han
Do sprach der kvnich von Rine	 daz soltu lazen sehen 
den zit den dv bivtest	mach der hie gesehen 
aller valschen dingen	wil ich dich ledech lan	
man sach zuo dem ringe	do die von Burgonden stan
Sifrit der vil kuene	zem eide bot die hant 
do sprach der kvnich rike	 mir ist so wol bechant
iwer groz vnschvlde	ich wil iv ledech lan 
des iuch min swester cihet	daz ir des niht habet getan
Do sprach aber Sifrit	 vnd genivzzet des ir lip 
daz si hat ertuebet	din vil schoene wip 
daz ist mir sicherlichen	ane maze leit	
do sahen zuo an ander	die kuenen rittere gemeit
Man sol so vrowen ziehen	sprach Sifrit der degen 
daz si vppech spruche	 lazen vnder wegen 
verbivt ez dinem wibe	 der minen tuon ich sam 
solher vbermvote		ich mich werlichen scham
Mit rede wart gescheiden	manich schoene wip 
do trurte also sere	Brunhilde ir lip 
daz ez erbarmen muose	die Gvnthers man 
do kom von Trony Hagne	zuo siner vrowen gegan
<Er> vragte waz ir wære	weinende er si vant 
do seite si im div mere	er lobete ir sa zehant 
daz ez erarnen muose	Kriemhilde man 
oder er wolde nimmer	darvmbe vrolich gestan
Zuo der rede komen	Ortwin vnd Gernot 
da die helde rieten	den Sifrides tot	[33b]
dar zuo kom ovch Giselher	der schoenen voten kint 
do er ir rede gehorte	er sprach getriwlichen sint
Ir vil guoten reken	warvmbe tuot ir daz 
ia gediende Sifrit	 nie alsolhen haz 
daz er darvmbe solde	verliesen sinen lip 
ia ist des harte lihte	darvmbe zvrnent div wip
Svln wir hohe ziehen	sprach aber Hagne 
des habent luzel ere	so guote degene 
daz er sich hat geruemet	der lieben vrowen min 
darvmbe wil ich sterben	ez enge im an daz leben sin
Do sprach der kvnich selbe	 er hat vns niht getan 
niwan guot vnd ere	man sol in leben lan 
waz tuoch ob ich dem reken	were nv gehaz 
er was vns ie getriwen	vnd tet vil willeclichen daz
Do sprach von Mezen	 der degen Ortwin 
ia kan in niht gehelfen	div groze sterke sin 
erlovbet mirz min herre	ich tvon im alse leit	
do heten im die helde	ane schvlde widerseit
Sin gevolgte nieman		niwan daz Hagne
riet in allen ziten	 Gvnther dem degne 
ob Sifrit niht enlebte	so wurde im vndertan
vil der kvnige lande	der helt des truren began
Do liezen siz do beliben	spiln man do sach 
hey waz man starker schefte	vor dem mvnster brach
vor Sifrides wibe	al zuo dem sale dan 
do waren in vnmvote	 genvoge Gvnthers man
Der kvnich sprach	lat beliben	den mortlichen zorn 
er ist vns ze selden	vn– ze eren geborn 
ovch ist so starc grimme	der wundern kuene man 
wurde er sin innen	 so torst in nieman bestan
Nein er	sprach do Hagne	lat iv ez wol behagen 
ich trovwe ez heinliche	 also an getragen 
daz Brvnhilde weinen	 sol im werden leit 
im sol von Hagnen		immer wesen widerseit 
Do sprach der kvnich Gvnther	 wie mohte daz ergan	
des antwurte Hagne	ich wil ivchz hoeren lan 
heizen boten riten	zvo vns in daz lant
widersagen offenliche	die hie niemen sin bechant
So iehet ir vor den gesten	daz ir vnd iwer man
wellent herverten	 also daz ist getan 
so lobet er iv dar dienen	des flivset er den lip 
so ervare ich vns div mere	an des reken kuenen wip
Der kvnich vbel volgte	Hagnen sinen man 
die starken vntriwe	 begvnden tragen an 
ê ieman daz erfvnde		die riter vz erkorn 
von zweier vrovwen bagen	wart vil manich helt verlorn