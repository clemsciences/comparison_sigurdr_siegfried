n dem vierden morgen	zwen vnd drizech man
sach man ze hove riten	daz wart do kvnt getan
Gvnther dem richen	 im were widerseit	[34a]
von luge wuohs den frovwen	grozer iamer vn– leit
Vrlovp si gewunnen	 daz si fur solden gan 
vnd iahen daz siz weren	Liudgers man 
den ê da hete betwungen	Sifrides hant
vnd in ce gisle brehte	in Gvnthers lant
Die boten er do gruozte	vn– hiez si sicen gan 
einer sprach darunder	herre	lat vns stan 
vnz wir gesagen mere	div iv enboten sint 
ia habet ir ce viende	daz wizzet	maniger muoter kint
Iv widerseit Livdegast	vnd Livdger 
den ir da willen <tatet>	gremlichiv ser 
die wellent zuo iv riten	mit her in dice lant	
der kvnich begvnde zvrnen	do er div mere bevant
Man hiez die meinræten	zern herbergen varn 
wie mohte sich Syfrit	da vor do bewarn	
er oder ander ieman	 daz si do truogen an 
daz wart sid in selben	ce grozem leide getan
Der kvnich mit sinen frivnden	ruonende gie 
Hagne von Trony	in nie geriwen lie 
nach heten ez gesceiden	des kvniges man 
do wolde et Hagne	nie des rates abe gan
Eins tages si Sifrit	ruonende vant 
do begvnde vragen	der helt von Niderlant 
wie gat so truoreclichen	der kvnich vnd sine man 
daz hilfe ich immer reken	hat in ieman iht getan
Do sprach kvnich Gvnther	 mir ist von schvlden leit 
Liudgast vnd Livdger	habent mir widerseit 
si wellen offenliche	riten in min lant	
do sprach der degen kvene	daz sol Sifrides hant
nach allen ivren eren	mit flize vnderstan 
ich tuon noch degenen	 als ich in ê han getan 
ich lege in wueste	 ir burge vnd ovch ir lant 
ê daz ich erwinde	des si min hovbet iwer phant
Ir vnd iwer reken	svlt hie heim bestan
vnde lat mich zuo in riten	mit den die ich han 
daz ich iv gerne diene	daz laze ich iv sehen 
von mir sol iwern vienden	wizzet	leide geschehen
So wol mich dirre mere	sprach der kvnich do 
als ob er ernsliche	 der helfe were vro 
in valsche neig im tiefe	der vngetriwe man 
do sprach der herre Sifrit	 ir svlt kleine sorge han
Do schikten si die reise	mit den knehten dan 
Sifride vnd den sinen	 ce sehenne ez was getan 
do hiez er sich bereiten	die von Niderlant 
Sifrides reken	suohten stritlich gewant
Do sprach der starke Sifrit	 vater min	her Sigmvnt 
ir svlt hie beliben	 wir komen in kurzer stvnt	
git vns got geluke	her wider an den Rin 
ir svlt bi dem kvnige	hie vil vrolichen sin
Diu zeiken si ane bvnden	alse si wolden dan	[34b]
do waren da genuoge	 Gvnthers man 
die wessen niht der mere	wa von ez was geschehen 
man mohte groz gesinde	do bi Sifride sehen
Ir helme vnd ovch ir brvnne	si bvnden vf div march 
sich bereite von dem lande	manich riter starch 
do gie von Trony Hagne	da er Kriemhilde vant 
er bat im geben vrlovp	 si wolden rvmen daz lant
Wol mich	sprach Chriemhilt	 daz ich ie den man gewan 
der minen lieben vrivnden	 so wol tar vor stan 
alse min her Sifrit	 tuot den frivnden min 
des wil ich hohes muotes	 sprach div kvnniginne	sin
Lieber friunt	er Hagene	degenket an daz 
daz ich in gerne diene	vnd noch nie wart gehaz 
des lat mich geniezen	 an minen lieben man 
er sol des niht enkelten	hab ich Prunhilt iht getan
Daz hat mich sit gerowen	sprach daz edel wip 
ovch hat er so zerblovwen	darvmbe minen lip 
daz ichz iê gereite	daz beswarte im den mvot 
daz hat vil wol erroken	der degen kuene vnde guot
Er sprach	ir werdet wol versuenet	her nach disen tagen 
Kriemhilt	liebiv vrowe	 ia sult ir mir sagen 
wie ich iv mvge dienen	 an Sifride iwern man 
daz tuon ich gerne	frovwe	baz ichs nieman engan
Ich were an alle sorge	sprach do daz edel wip 
daz im ieman neme		in stvrme sinen lip 
ob er niht wolde volgen	siner vbermvot 
so were immer sicher	der degen kuene vnde guot
Vrowe	sprach do Hagne	vn– habet ir des wan 
daz man in mvge versniden	 ir svlt mich wizzen lan 
mit wie getanen listen	sol ichz vndersten 
ich wil im ze huote	immer riten vnde gen
Si sprach	dv bist min mach	so bin ich der din 
ich bevilhe dir vf triwe	man den lieben min 
daz dv wol behuetest	 mir den lieben man	
si seit im kvndiv mere	div vil bezzer wæren verlan
Si sprach	min man ist kuene	dar zuo starch genuoch 
do er den lintdrachen	an deme berge sluoch 
ia badete sich der reke	in dem bluote vil gemeit 
da von in seit in stvrmen	kein wafen nie versneit
Idoch bin ich in sorgen	swenne er in strite stat
vnd vil der gersuzze	 von helde hande gat 
daz ich da verliese	 den minen lieben man 
hei waz ich grozer sorge	dike vmb Sifriden han
Ich melde ez vf genade	vil lieber frivnt	dir 
daz dv dine triwe	 behaltest ane mir 
da man da mach verhowen	den minen lieben man 
daz laze ich dich hoeren	dest vf genade getan
Do von des draken bluote
								 sich der riter guot 
do viel im zwischen der herte	ein linden blat vil breit 
da mac in versniden	 des han ich sorge vnde leit	[35a]
Do sprach von Trony Hagene		vf daz sin gewant
nat ein cleinez zeichen	da bi ist mir bekant 
wa ich in mvge behueten	so wir in sturmen stan	
si wande den helt vristen	ez was vf sinen tot getan
Si sprach	mit kleinen siden	ne ich vf sin gewant
ein tovgenlichez crivze	da sol	helt	din hant
minen man behuoten		so ez an die herte gat 
swenne er in den stvrmen	vor sinen vienden stat
Daz tuon ich	sprach do Hagene	vil liebiv vrovwe min	
do wand ovch div vrovwe		 ez sold im frume sin 
do was da mite verraten	 der Kriemhilde man 
vrlovp nam do Hagene		do gie er vroelichen dan
Des kvniges ingesinde	 was allez wol gemvot 
ich wene nimmer reke		deheiner mer getuot
so groze meinræte		 so da von im ergie 
do sich an sine triwe	div schoene kvnnigin verlie
Des anderen morgens		mit tvsent siner man
reit der herre Sifrit	 vil frovlichen dan 
er wand er solde reken	der sinen frivnde leit 
Hagene im reit so <nahen>	daz er geschovwe div cleit
Als er gesach daz bilde	do scicte er tovgen dan 
die seiten andriv mere	 zwene siner man 
mit vride solde beliben	daz Gvnthers lant 
vnd si hete Livdger	zuo dem kvnige gesant
O wie ungerne Sifrit	do hin wider reit 
er enhete ê geroken	siner frivnde leit 
wan in der reise erwanden	vil kvme Gvnthers man 
er reit zuo dem kvnige	der wirt im danken began
Nv lon iv got des willen	vriunt	her Sifrit 
daz ir so willechlichen	tuot des ich iv bit 
daz sol ich immer dienen	als ich von rehte sol 
fur alle mine vriunde	getrowe ich iv wol
Nv wir der herverte	ledech worden sin 
so wil ich iagen riten	bern vnd swin
hin ce dem was kein walde	als ich vil dike han	
daz hete geraten Hagne	 der vil vngetriwe man
Allen minen gesten	sol man daz nv sagen 
ich welle fruo riten	die wellen mit mir iagen 
daz sich die bereiten	die wellen hie bestan
hubschen mit den vrovwen	daz si liep mir getan
Do sprach der starke Sifrit	mit herliken site 
swenne ir iagen wellet	da wil ich gerne mite 
so svlt ir mir lihen	einen suochman
vnd eteliken braken	so wil ich riten in den tan
Welt ir niht nemen einen	sprach der kvnich zehant 
ich lihe iv	welt ir	uiere	den wol ist bechant
der walt vnd ovch die stige	 swa div tier gant 
die iv niht vorewise		 wider heim riten lant
Do reit zvo sin em wibe	der riter vil gemeit 
schiere hete Hagene	 dem kvnige geseit [35b]
wie er gewinnen wolde	den tiwerlichen degen 
sus grozer vntriwe	solde nimmer man gepflegen