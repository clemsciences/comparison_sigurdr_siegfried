er sweher Kriemhilde	gie da er si vant 
er sprach ce der kvniginne	 wir svln in vnser lanc 
wir wæne vnmære geste	bi deme Rine sin 
Kriemhilt	vil liebiv vrovwe	nv vart ir zvo dem lande min
Sid daz vns vntriwe	ane hat getan
hie in disen landen	 des iwueren edelen man 
des svlt ir niht enkelten	ich tvon iv triwen schin
<durch> iwers mannes liebe	vn– des edelen kindes sin
Ir svlt ovch	vrovwe	haben	allen den gewalt 
den iv tet ê Sifrit	kvnt	der degen balt 
daz lant vnd ovch div krone	si iv vndertan 
iv svlen gerne dienen	alle Sifrides man
Do seite man den knehten	si solden riten dan 
do wart michel gahen	nach rossen getan 
bi ir starken vienden	was in daz leben leit 
vrowen vn– meiden	hiez man suochen div kleit
Do der kvnich Sigmunt	wolde sin geriten 
do begvnde Kriemhilt	ir mvoter biten 
da si bi ir magen	solde da bestan 
do sprach div vrovden arme	 daz kvnde muolich ergan
Wie moeht ich den immer	 mit ovgen an gesehen 
von den mir armem wibe	 so leide ist geschehen	
do sprach der ivnge Giselher	 liebiv swester min 
dv solt durch din triwe	hie bi diner mvoter sin
Die dir hant beswert	vn– betrvobet dinen mvot	
der bedarftv niht ze dienste	dv cere min eins gvt	
si sprach zuo dem reken		ia mag ez niht geschehen 
vor leide mvoz ich sterben	swenne ich Hagene solde sehen
Des tvon ich dir ze rate	vl liebiv swester min 
dv solt bi dinem bruoder	Giselhere sin 
ia wil ich dich ergecen	 dines mannes tot	
do sprach div gotes arme	 des wære mnir Kriemhilde not
Do ez ir der ivnge	so gvotlich erbot	[42a]
do begvnde doch flegen	vote vnde Gernot
vnd ir getriwe mage	si baten si da bestan 
si hete luzel chvnnes	vnder Sifrides man
Si sint iv alle vromde	so sprach Gernot 
niemen lebet so starker	 er mvoze ligen tot 
daz bedenket	liebiv swester	vn– trovstet iweren mvt 
belibet bi den vrivnden	ez wirt iv werlichen guot
Si lobete Giselhere	si wolde da bestan 
div ros gezogen waren	Sigmvndes man 
als si wolden riten	ze Niblvnge lant 
ez was vf gesovmet	 al der reken gewant
Do gie her Sigmvnt	fur Kiemhilde stan 
er sprach zuo der vrovwen	 Sifrides man
wartent bi den rossen	nv svlen wir riten hin 
wan ich vil vngerne	 hie bi den Burgonden bin
Do sprach vrov Kriemhilt	 mir ratent vrivnde min 
swaz der ist getriwe	ich sul hie bi in sin 
ich habe nimen mage	 in Niblunge lant	
vil leit was ez Sigmvnde	do ers an Kriemhilde vant
Do sprach kvnich Sigmvnt	 lat ivz nieman sagen 
vor allen minen magen	svlt ir krone tragen
vil gewalteclichen	als ir habet ê getan 
ir svlt des niht enkelten	daz wir den helt verlorn han
Vnde vart mit vns wider	dvrch iwer kindelin 
daz sult ir lan	vrovwe	 niht verweiset sin 
swenne iwer svn gewachset	der troestet iv den mvot 
di wile sol iv dienen	manich kuene degen guot
Si sprach	min her Sigmunt	ia mag ich riten niht 
ich mvoz hie beliben	swaz halt mir geschit 
bi minen magen		 die mir helfen klagen	
do begvnden disiv mere	den guoten reken missehagen
Si spraken al gelike	so moehten wir wol iehen 
daz vns erste wære	leide geschehen 
woldet ir beliben	bi vnseren vienden hie 
so geriten hovereise	noch helde sorchlicher nie
Ir svlt ane sorge	got bevolhen varn 
man git iv guot geleite	 ich heiz iv wol bewarn	
zvo iwerm lande	 min liebez kindelin 
daz sol vf genade	 iv guoten reken wol bevolhen sin
Do si wol vernamen	 daz si niht wolde dan 
do weinde al gelike	Sigmvndes man 
wie rehte iæmerlike	schiet do Sigmvnt
von vrovn Kriemhilde	do was im vngemvote chvnt
So we der hochzite	sprach der kvnich her 
ez geschiht von kvrzwile	furbaz nimmer mer
kvnige noch sinen magen	daz vns ist geschehen 
man sol vns nimmer mere	hie ze den Burgonden sehen
Do sprachen offenliche	Sifrides man 
ez moehte noch div reise	in daz lant gan	[42b]
daz wir noch den fvnden	der vns den herren sluoch 
si hant von sinen magen	 stark viende genvoch
Er kvste Kriemhilde	 iemerlich er sprach 
do si beliben wolde	vn– er daz rehte ersach 
nv riten vrovden ane	heim in vnser lant 
alle mine sorge	sint mir erst nv bekant
Si riten an geleite	von Wormz vber Rin 
si mohten wol des mvotes	sicherlichen sin 
ob si in vientschefte	wrden an gerant 
daz sich weren wolde	der kvenen Niblvngen hant
Si gerten vrlovbes	da ze heinen man 
do sach Gernoten man	vnd Gyselheren gan
zvo im minneclichen	im was sin schade leit 
des brahten in wol innen	die helde kuene vn– gemeit
Do sprach gezogenlike	 der fvrste Gernot 
got weiz wol von himele	an Sifrides tot
gewan ich nie schvlde	 ich horte ovch nie gesagen 
wer im hie vient were	 ich sol in bileich klagen
Do gap im gvot geleite	 Giselher daz kint 
er brahte sorgen ane	die noch bi leide sint 
den kvnich bi sinen reken	heim ze Niderlant 
wie luzel man der mage	 darinne vroliche vant
Wie si nv gefueren	des kan ich niht gesagen 
man horte hie alle zite	Kriemhilde klagen 
daz ir niemen troste	daz herze noch den mvot 
ez entete Giselher	der was getriwe vnde guot
Prvnhilt div schoene	mit vbermvote saz 
swaz geweinde Kriemhilt	vmmere was ir daz 
si wart ir gvoter triwen	nimmer me bereit 
sid getet ovch ir vrov Kriemhilt	vil herzenlichiv leit