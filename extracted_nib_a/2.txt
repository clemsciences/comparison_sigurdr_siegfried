o wohs in Niderlanden	eins richen kvniges kimt 
des vater hiez Sigemunt	sin muoter Sigelint 
in einer burge riche	witen wol bekant 
niden bi dem Rine	 diu was ze Santen genant
Ich sage iv von dem degne	 wie schoene der wart 
sin lip vor allen schanden	was vil wol bewart 
starch vnde mere	 wart sit der kuene man 
hey waz er grozer ern	 ze diser werlde gewan
Sifrit was geheizen	 der selbe degen gvot 
er versvohte vil der riche	durch ellenthaften mvot 
durch sines libes sterke	reit er in menigiv lant 
<	> er sneller degne	ze den Burgonden vant
In sinen besten ziten		bi sinen ivngen tagen 
man mohte michel <wnder>	von Sifride sagen 
waz eren an im <wuohs>	vn– wie schoene was sin lip 
sit heten in ze minne	diu vil wætlichen wip
Man zoch in mit dem flizze	als im daz wol gezam 
von sin selbes mvote	waz tvgent er an sich nam 
des wrden sit gecieret	sines vater lant 
daz man in ze allen dingen	so rechte erlichen vant
Er was nu so gewahsen	daz er ze hove rei	
die lute in gerne sahen	manich frovwe vn– <m	 > meit
im wunschten daz sin wille	in immer truege dar	[2a]	 
holt waren im genvoge	des wart der herre wol gewar
Vil selten ane hvote	man riten lie daz kint 
in hiez mit kleider cieren	Sigmunt vnde Sigelint 
sin pflagen ovch die wisen	den ere was bekant 
des mohte er wol gewinnen	 beidiu lute vn– lant
Nv was er in der sterke	 daz er wol wafen truoch 
swes er dar zvo bedorfte	des lag an im genvoch 
er begunde mit sinnen	werben schoeniu wip 
die truoten wol mit ern	 des <schoenen> Sifrides lip
Do hiez sin uater Sigemvnt	chvnden sinen man 
er wolde hochzite	 mit lieben frivnden han 
div mære man do fuorte	in anderre kunige lant 
den fremden vn– den kunden	gap er ros vn– gewant
Swa man <vant> deheinen	 ritter solde sin
von arte der sinen mage	diu edelen kindelin
ladete man zvo dem lande	durch die hochgecit 
mit dem iungen kunige	 swert genamen si sit
Von der hohcite	man wnder mohte <	n> 
Sigmunt vnde Sigelint	die mohten	eiagen
mit gvote michel ere	des teilte vil ir hant 
des sach man vil der vremden	zvo in riten in daz lant
Vier hvndert swertdegne	 die solden tragen kleit
mit samt Sifride	vil manich schvoniu meit
von werche was vnmvezzech	wan si im waren holt 
vil der edeln steine	die frovwen leiten in daz golt
die si mit porten wolden	wurchen vof ir wat
den iungen stolzen rechen	des en was niht rat 
der wirt der hiez do sideln	vil manigen kvenen man
ze einen sunewenden	 da Sifrit ritters namen gewan
Do gie ze eime munster	vil manich richer kneht
vnde manich edel ritter	die wisen heten reht
daz si den tvmben dienden	als in was e getan 
si hetten churzwile vil	vn– ovch vil maniger freuden wan
Gote man do zen eren	eine messe sanch 
do huop sic von den liuten	vil michel gedranch 
do si ze riter wrden	nach ritterlicher ê
mit also grozen eren	 daz wætlich nimmer mere erge
Sie liefen da si fvnden	gesatelt manich march 
in houe Sigemvndes	 der buhurt <wa	> so starch 
daz man erdiezen horte	palas vn– sal 
die hoh gemuoten degne	die heten grozlichen schal
Von wisen vnd von tvmben	man horte manigen stoz 
da der schefte brechen	gein der hoehe doz 
trvnzune sach man vliegen	fur den palas dan
von maniges rechen hende	daz wart mit flize getan
Der wirt der bat ez lazen	do zoch man div march 
man sach ovch da zebrochen	vil manigen buckel starch 
vil der edelen steine	geuellet vf daz gras
abe liechten schildes spangen	von hvrte daz gescehen <was>
Do giengens wirtes geste	da man in sitzen riet	[2b]
vil der edeln spise	si von ir mvnde schiet
vnde win der aller beste	des man in vil getruoch 
den vremden vn– den kunden	bot man eren da genuock
Swie vil si kurtzwile	pflagen al den tach 
vil der uarnden diete	ruowe sich bewach 
si dienden nach der	die man da riche vant 
des wart mit lobe gecieret	allez Sigmundes lant
Der herre hiez lihen	 Sifrit	den iungen man 
lant vnde burge	als er hete e getan 
sinen swertgenozen	den gap do vil sin hant 
do liebte in diu reise	daz si chomen in daz lant
Diu hohcit werte		vntz an den sibenden tach 
Siglint div riche	 nach alten siten pflach 
durch ir sunes liebe	si teilte rotes golt 
si chvnde ez wol gedienen	daz im die lute waren holt
Vil lucel man der <varnden>	armen da vant 
ros vnde cleider	daz stovp in von der hant 
same si ze lebne heten	niht mere wan einen tac 
ich wene nie ingesinde	groezer milte ie gepflac
Mit lobelichen eren	 schiet sich diu hohcit 
von den richen herren	horte man wol sit 
daz si den iungen wolden	zeime herren han 
des gerte niht Sifrit	der vil wæltliche man
Sit daz noch beide lebten	Sigmunt vnde Sigelint 
niht wolde tragen krone	 ir beider liebez kint 
doch wolder wesen herre	 fur allen den gewalt 
des in dem landen vorhte	der degen chuone vn– balt