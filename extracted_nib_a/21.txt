ie boten lazen rite	wir svln iv tuon bekant
wie div kvniginne	gefuor durch div lant	
oder wa fon ir schieden	Gyselher vn– Gernot 
si heten ir gedienet	als in ir triwe daz gebot
Vnz an die Tvonowe	 ze Uergen si do riten 
si begunden vrlovbes	die kvnniginne biten 
wan si wider wolten	 riten an den Rin 
done mohtenz ane weinen	von guoten vriunten niht gesin
Giselher der snelle	sprach zer swester sin 
swenne daz dv	frovwe	beduerfen wolles min	[50b]
ob ir iht gewerre	daz tuo mir bekant 
so rite ich dir ce dienest	in daz Ecelen lant
Die ir mage waren		chvstens an den mvnt 
vil minneclichen scheiden	sach man an der stvnt
von Ruedigers frivnden	 des marchgrauen man 
do fuort div kvniginne	 vil manige meit wolgetan
Hvndert vn– viere	 die truogen richiv cleit
von gemalt richen pfellen	vil der schilte bereit
fuorte man bi der vrowen	nahen vf den wegen 
do kerte von ir dannen	vil manich herlicher degen
Si zogten balde dannen	nider durch Beier lant 
do sagte die mere	 da weren fur gerant
vil vnkvnder geste	 da noch ein closter stat
vn– da daz In mit fluzze	in die Tuonouwe gat
In der stat ze Pazzouwe	saz ein bischof 
die berge die wurden lere	vn– ovch des fursten <hof> 
si ilten balde	vf in Beier lant 
da der bischof Pilgerin	die schoenen Kriemhilt vant
Den reken von dem lande	was do niht ze leit 
do si ir volgen sahen	so manige schoene meit 
da trute man mit ovgen	der edelen riter kint 
guote herberge	gap man den gesten allen sint
Der bischof mit siner niftel	ze Pazzouwe reit 
do daz den Burgonden		von der stat wart geseit 
daz da cheme Kriemhilt	des fursten swester kint 
div wart wol enphangen	von den coufluten sint
Daz si beliben solten	der bischof het des wan 
do sprach der herre Ekewart	 daz ist vngetan 
wir mvozen varen widere	 in Ruedigers lant 
vns wartent vil der degene	wan ez ist in allen wol bekant
Div mere nv wol wesse	div schoene Gothelint 
si bereite sich mit flize	vn– ir vil edele kint 
in het enboten Ruediger	daz in daz duhte guot 
daz si der kvnniginne	 da mit troste den mvot
daz si ir rite engegene	 mit den sinen man
vf zuo der Ense		 do daz wart getan 
do sach man allenthalben	die wege vil vnmuozec sten 
si begvnden gegen gen gesten	beide riten vn– gen
Nv was div kvniginne	ze E^verdingen komen 
gnuge uz Beierlande	solten han genomen
den rovb vf der strazen	nach ir gewoneheit 
so hete si den gesten	da getan vil lihte leit
Daz was wol vnderstanden	von dem marcgrauen her 
er fuorte tvsent riter	vn– dannoch mer 
do was ovch komen Gothelint	Rudigers wip 
mit ir komen herliche	vil maniges guoten reken lip
Do si vber die Truone komen	in Ense vf daz velt 
do sach man vf gespannen	hutten vn– gezelt 
da die geste solten	die nahtsedle han 
div chost div was den reken	da von Ruedigere getan	[51a]
Gotelint div schoene	 die herberge lie
hinder ir beliben	 vf den wegen gie
mit klinginden zovmen	manic pferit wolgetan 
der antphanc wart vil schoene	liep waz ez Rudiger getan
Die in ze beiden siten	chomen vf den wegen 
die riten lobeliche	der was vil manich degen 
si pflagen riterschefte	daz sach vil manich meit 
ez was der kvnneginne	der riter dienst niht leit
Do zuo den gestesten komen	die Ruedigers man 
vil der trunzuone	sach man ze berge gan
von der reken hende	mit riterlichen siten 
da wart wol ze prise	vor den vrowen geriten
Daz liezen beliben	do gruozte manich man
vil guotlichen an ander	do fuorten si von dan
die schoene Gottelinde	 da si Kriemhilt sach 
die vrovwen diende konden	die heten cleinen gemach
Der vogt von Bechelaren	ze sime wibe reit 
der edelen marchgrauinne	was daz niht ze leit 
der er so wol gesvnder	von Rine was komen 
ir was ein teil ir swere	mit grozen vreuden benomen
Do sin hete enphangen	er hiez sich vf daz gras
erbeizen mit den vrovwen	swaz ir da mit ir was 
da wart vil vmmuozech	 manich edel man 
den vrovwen wart do dienest	mit grozen flize getan
Do sach div vrovwe Kriemnhilt	die marchgrauinne sten
mit dem ir gesinde	si lie niht nach ir gen 
daz phert mit dem zovme	 zvchen si began 
vn– bat sich snelleclichen	von dem satele eben dan
Den bischof sach man wisen	siner swester kint 
in vn– Echewarten	 zuo Gothelinde sint 
da wart vil michel wiken	an der selben stunt 
do kuste div ellende	an Gothelinde mvnt
Do sprach vil minnecliche	des Ruedigers wip 
nv wol mich	liebe vrovwe	daz ich iwren schoenen lip
han in disem lande	mit ovgen min gesehen 
mir erkonde an disen citen	nimmer lieber geschehen
Nv lon iv got	sprach Criemhilt	vil edele Gothelint 
sol ich gesunt beliben	vn– Botlvnges kint 
ez mag iv komen ze liebe		daz ir mich habet gesehen 
in beiden was vnkvnt		 daz sider mvose geschehen
Mit zuhten zuo an ander	gie vil manich meit 
do waren in die reken	mit dienste vil bereit 
si sazen nach dem gruoze	nider uf den cle 
si gewunnen maniger kvnde	die in vil vremde waren ê
Man hiez den vrovwen schenken	 ez was wol mitter tac 
daz edel ingesinde	da niht lenger lac 
si riten da si vunden	manige huotten breit 
da was den edelen gesten	vil michel dienst bereit
Die naht si hete ruowe	vnz an den morgen vruo 
die von Bechelaren	bereiten sich darzuo [51b]
wie si behalten solten	vil manigen werden gast 
wol hete gehandelt Ruediger	daz im da wenich iht gebrast
Die venster an den muoren	sach man offen stan 
div bvrch ze Bekelaren	div was vf getan 
do riten darin die geste	die man vil gerne sach 
den hiez der wirt vil edele	schaffen guoten gemach
Diu Rudigeres tohter	mit ir gesinde gie
da si die kunneginne	vil minnechlich enphie 
da was ovch ir mvoter	 des marchgrauen wip 
mit liebe wart gegruozet	vil maniger iunchvrowen lip
Si viengen sich behanden	vn– giengen dan
in einen palas witen	der was vil wol getan 
da div Tuonouwe	 vnder hine floz 
si sazen gen den luften	vn– heten chvrzewile groz
Wes si da mer pflagen	 dis en kan ich niht gesagen	
daz in so vbel zovgte	 daz horte man do klagen
die Kriemhilde reken	wand ez was in leit 
hei waz do guoter reken	mit in von Bechelaren reit
Vil minneclichen dienest	Ruediger in bot 
do gap div kunniginne	 zvelf arbovgen rot
der Gotlinde tohter	 vn– also gvot gewant	
daz si niht bezzers brahte	in daz lant
Swie ir genomen were	der Niblvnge <golt> 
alle die si gesahen	die mahte si ir holt
noch mit dem chleinen guote	daz si da mohte han 
des wirtes ingesinde	dem wart groze gabe getan
Da wider bot do ere	div vrovwe Gotlint
den gesten von dem Rine	so guotlichen sint 
daz man der vremden	 harte wenic vant 
sin truogen ir gesteine	oder ir herlich gewant
Do si enbizzen waren	 vn– daz si solten dan 
von der husvrowen	 wart geboten an
getriwelichen dienest	daz Ecelen wip 
da wart vil getrivtet	der schoenen iuncvrovwen <lip>
Si sprach zuo der kunneginne	 swenne iuch nu dunket guot 
ich waiz wol daz ez gerne	min lieber vater tuot 
daz er mich zuo ziv sendet	in der Hunen lant	
daz ir getriwe wære	wie wol daz Kriemhilt eruant
Div ros bereitet waren	 vn fur Bechelaren komen 
do het div edel kvnnegin	vrlovp nu genomen
von Rudigers wibe	 vn– der tohter sin 
do sciet ovch sich mit gruoze	vil manic schoene magetin
An nander si vil selten	sahen nach den tagen 
vz Medilke wart		uf handen vil getragen
manich goltvaz rich	darinne brahte man win
den gesten zuo der straze	si muosen willechomen sin
Ein wirt was da gesezzen	Astolt genant 
der wisete si die straze	in daz Osterlant
gegen Mûtaren		die Tvonowe nider 
da wart vil wol gedienet	der <schonen> kvniginne sider	[52a]
Der bischof vrivntliche	von siner nifteln schiet 
daz si sich wol gehabete	wie vast er ir daz riet 
vn– daz si ir ere kovfte	so Helke hete getan 
hei waz si grozer eren	 sid ce den Hunen gewan
Zuo der Trevsem brahte	 man die geste dan 
ir phlagen vlizeclichen	 die Ruedigers man 
vnz daz die Hunen		riten vber lant 
do wart der kvniginne	vil michel ere bekant
Bi der Treisem hete	der kvnich vz Hûnen lant
eine burch wite	 div was wol bekant 
geheizen Zeizenmvre	vrov Helche saz da ê
vn– pflac so grozer tvgende	daz wetlich nimmer mer erge
ez tæte danne Kriemhilt	div also kvnde geben 
si mohte nach ir leide	daz liep wol geleben 
daz ir ovch iahen ere	 die Ecelen man 
der si sid grozen vollen	bi den helden gewan
Ecelen herschaft	was witen erkant 
daz man ze allen ziten	in sime hove vant
die kuonsten reken	 von den ie wart vernomen
vnder kristen vn– heiden	die waren mit in allen komen
Bi im was alle zit	daz wætlich mer erge	
kristenlicher orden	vn– ovch der heiden ê 
in swie getanem lebne	sich islicher truoc 
das schuof des kuniges <milte>	daz man in allen gap genuoch