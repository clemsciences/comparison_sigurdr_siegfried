i was Zeizenmûre	vntz an den vierden tac 
div molde vf der straze	die wile nie gelac 
si enstvbe sam ez brvnne	allenthalben dan 
da riten durch oesteriche	des kvnic Ecelen man
Do was dem kvnige	 vil rehte nv geseit 
des im von gedanken	 swunden siniv leit 
wie herliken Kriemhilt	koeme durch div lant 
der kvnich <began> gahen	da er die minneclichen vant
Von vil maniger sprache	sach man vf den wegen
vor Ecelen riten	manigen kuenen degen 
von kristen vnd von <heiden>	manige wite schare 
da si die frovwen funden	 si chomen herlichen dare
Von Rvzen vnd von Kriechen	reit da manich man 
den Polan vnd den Vlachen	sach man swinde gan 
ros div vil guoten	si mit krefte riten 
swaz si siten heten	der wart vil wenic vermiten
Von dem lande ce Kieuen	reit da manic degen 
vn– die wilden Pesnære	da wart vil gepflegen
mit bogen schiezen	zuo voglen da si flugen 
die phile si sere	zuo den wende vaste zvgen
Ein stat bi Tuonowe	lit in Osterlant 
div ist geheizen Tulna	da wart ir bekant
vil manic site fremde	den si ê nie gesach 
si enphiengen da genuoge	den sid vil leit von ir geschach
Vor Ecelen dem kvnige	ein ingesinde reit	[52b]
vro vnde vil rike	hvbs vn– <gemeit> 
wol vier vnd zweinzek fvrsten	rich vn– her 
daz si ir vrowen sahen	da von gerten niht mer
Der herzoge Ramvnc	 vozer Vlachen lant 
mit siben hvndert mannen	chom er fur si gerant 
sam vliegende vogele	sach man si alle varn 
do kom der furste Gibeke	mit vil herlichen scharen
Horboge der snelle	wol mit tvsent man
kerten von dem kvnige	gein siner vrowen dan 
vil lute wart geschallet	nach des landes siten 
von der Hvnen mage		wart ovch da sere geriten
Do kom von Thenemarke	der kuone Hawart
vn– Irinc der vil snelle	vor valse wol bewart 
Irnvrit von Dvringen	 ein wetlicher man 
si enphiengen Kriemhilde	daz si eren mvose han
mit zwelfhundert mannen	 die fuortens in ir schar 
do kom der herre Bloedel	mit drin tvseneden dar 
der Ecel bruoder	 vzer Hvnen lant 
der kom vil herliche	da er die kvnniginne vant
Do kom der kvnic Ecele	vnd ovch der Dietrich
mit allen sinen gesellen	da was vil loblich
manic riter edele	biderbe vn– guot 
des wart vron Kriemhilde	vil wol gehohet ir mvot
Do sprach cer kvniginne	der herre Ruediger	
vrowe	ich wil enphahen	hie den kvnic her 
swen ich iv herre chussen	daz sol sin getan 
ian mvget ir niht geliche	gruozen alle die Ezelen man
Do huop man von den moeren	die kvnniginne her 
Ecel der vil rike	enbeite do niht mer 
er stuont von sime rosse	mit manigen man 
man sach in vroliche	 gegen Kriemhilde gan
Zzwene fursten rike		als vns da ist geseit	
bi der vrovwen gende	truogen rike cleit 
da ir der kvnic Ecele	hin engegen gie 
da si den fursten edele	mit kvssen gvotlich enphie
Vf ructes ir gebende	 ir varwe wolgetan
div lûhte ir vz dem golde	da was vil manic man 
si iahen daz vrov Heliche	niht schoener kvnde gesin 
dabi so stuont vil nahen	des kvniges bruoder Blodelin
Den hiez si kvssen Rvdiger	der markgraue rich 
vn– den kvnich Gybeken	 da stvont ovch her Dietrich 
der reken chvste zwelfe	 daz Ecelen wip 
do enpfiench si sus mit gruoze	maniges riters lip
Al die wile vn– Ecele	 bi Kriemhilte stuont 
do taten die tvmben	als noch die lûte tvont	
vil manigen buneiz richen	sach man da geriten 
daz taten cristen helde	vnd ovch die heiden nach ir siten 
Wie rehte biterlichen	die Dietrikes man
die schefte liezen vliegen	mit truonzunen dan
hohe vber schilte	guoter riter hant	[53a]
von den Tiûschen gesten	wart durchel maniges schildes rant
Da wart von schefte breken	vil michel doz vernomen 
do waren von dem lande	 die reken alle komen 
do gie der kvnich rike	mit vro Kriemhilde dan
Si sahen bi in sten	ein vil herlich gezelt	
vol hutten was erfullet	alumbe daz velt	
da si solten ruowen	 nach ir arebeit 
von helden wart gewiset	darvnder manic schoene meit
mit der kvnniginne	da si sit gesaz
vf riche stuelgewæte	der marcgraue daz
hete wol geschafet	daz man vant vil guot
daz gesidele Kriemhilt	des freut sich Ecelen mvot
Waz do redet Ecele	daz ist mir vmbekant 
in der siner zeswen	lac ir wiziu hant 
si gesazen minnecliche	da Ruediger der degen
den kvnich niht wolte lazen	Criemhilde heimliche phlegen
Do hiez man lan beliben	den buhurt vber al 
mit eren wart verendet	da der groze schal 
do giengen zuo den hutten	die Ecelen man 
man gap in herberge	 vil witen allenthalben dan
Der tac der hete nv ende	si schuofen ir gemach 
vnze man den liehten morgen	aber schinen sach 
do was zuo den rossen	komen manic man 
hei waz man kvrzewile	dem kvnige ze eren began
Der kvnic ez nach den eren	die Hvnen schafen bat 
do rite von Tulne	ze Wiene zuo der stat 
da fvnden si gecieret	vil maniger vrovwen lip 
si enphiengen wol mit eren	des kvnigen Ecelen wip
Mit hartem grozem vollen	so wart im bereit
swaz si haben solten	 vil manich helt gemeit
sich vreute gen dem schalle	herbergen man began 
des kvniges hohgecit	 huop sich vil frolichen an
Sin mohten niht geherbergen	allein der stat 
die niht geste waren	Ruediger die bat
daz si herberge	 nemen in daz lant 
ich wæne man alle zite	bi dem kvnige Kriemhilde vant
Der herre Ditrich	vn– ander manic degen
si heten sich der ruowe	mit arbeit bewegen 
durch daz si gesten	troesten wolden mvot 
Ruediger vn– sine vrivnde	heten churzewile guot
Div hohcit was gevallen	an einen phinxtage 
da der kvnich Ecel	 bi Kriemhilde lac
in der stat ze Wiene	si wene so manigen man
bi ir ersten manne	nie ze dienste gewan
Si chvnde sich mit gabe	dem der si nie gesach 
vil maniger darunder	zuo den gesten sprach 
wir wanden daz vro Kriemhilt	guotes niht mohte han 
nv ist hie mit ir gabe	vil manich wunder getan
Div hochcit div werte	 sibencehen tage	[53b]
ich wene man von deheinem	kvnige sage 
des hohcit grozer were	 daz ist vns gar verdeit 
alle die da waren	truogen ir niwe kleit
Si waren in Niderlande	da vor nie gesaz
mit so manigem reken	 da bi gelovb ich daz 
<was> Sifrit riche des <guotes>	daz er nie gewan
so manigem reken edele		so si sach vor Ecelen stan
Ovch gap kvnich nie deheiner	zuo sin selber ochgezit
so manigen richen mantel	tief vn– wit 
noch so guoter cleider	der si mohten vil han 
die durch <Kriemhilde> willen	wurden alle vertan
Ir vrivnde vn– ovch <die> geste	heten einen mvot 
daz si da niht ensparten	deheiner slahte guot 
swes ieman an si gerte	 des waren si bereit 
des gestuont do vil der degene	von milte bloz ane cleit
Wie si ze Rine seze	si gedahte ane daz 
bi ir edelem manne	 ir ovgen wurden naz 
si hetes vaste hele	 daz ez ieman kvnde sehen 
ir was nach manigem leide	so vil der eren geschehen
Swaz ieman tet mit milte	das was gar ein wint
vnz an Dietriche	 swaz Botlunges kint
vn– gegeben hete	daz was nv gar verswant 
ovch begie da michel wunder	des milten Ruedigeres hant
Vzer Vngerlande	 der furste Blodelin
der hiez da lere maken	vil manich leitschrin
von silber vnd von golde	da wart hin gegeben 
man sach des kvniges helde	so rehte vroliche leben
Werbel vn– Swemlin	 des kvniges spilman 
ich wen ir iegelicher	zer hohcit gewan
wol ce tvsent marken	oder dannoch baz 
da div schoene Criemhilt	bi Ecele vnder krone saz
An dem ahtzehenden morgen	von Wiene si do riten 
da wart in riterscheften	schilde vil versniten
von speren	di da fuorten	die reken an der hant 
sus chom der kvnich Ecele	vnz in daz Hunische lant
Ze Huniburch der alten	si waren vber naht 
do ne kunde niemen wizzen	wol des volkes aht 
mit wie getaner krefte	si riten vber lant 
hei waz man schoener vrowen	in sime heimvote vant
Ze Misenburch der riken	da schiften si sich an		
daz wazzer wart verdeket	von rossen vn– ovch von man	
alsam ez erbe wære	swaz man sin fliezen sach 
die wegmvoden vrovwen	 die heten semfte vnd ovch gemach
Zesamne was <geslozen>	manich schef vil guot 
daz in niht enschadete	die vnde noch die fluot 
daruber was gespannen		manic guot gezelt 
sam ob si noch	beide lant vn– velt
Do komen disiv mere	ze Ecelenburch von dan 
do vreuten sich darinne	wip vnde man 
des Ecelen ingesinde	des ê div vrowe pflac	[54a]
gelebten sit bi Kriemhilte	manigen vrolichen tac
Do stuont da wartende	 vil manic edel meit 
die nach Helken tode	 heten manige leit 
siben kvnige tohter	Criemhilt noch da vant 
von den was gecieret	wol allez Ecelen lant
Div iuncvrovwe Herrat	noch des gesindes pflac 
div Helchen swester tohter	an der vil tvgende lac 
div gemahele Dietriches	 eins edelens kvniges kint 
div tohter Nentwines	 div hete vil der eren sint
Gegen der geste chvmfte	vreute sich ir mvot 
ovch was dar zuo bereitet	vil creftigez guot 
wer kvnde iu daz bescheiden	wie sit der kvnich gesaz 
si gelebden da zen Hunen	nie mit der kvniginne baz
Do der kvnic mit sime wibe	von den staden reit 
wer iegeliche fuorte	daz wart do wol geseit 
die edelen Kriemhilte	si gruoztens dester baz 
hey wie gewaltechlichen	si sit an Helchen stat gesaz
Getrivliches dienstes	wart ir vil bekant 
do teilt div kvniginne	golt vnd ovch gewant 
silber vn– gesteine	swaz si des vber Rin
mit ir zen Hunen brahte	daz muose gar zergeben sin
ovch wurden ir mit dienste	sider vndertan
al des kvniges mage	vn– alle sine man 
daz div vrowe Helche	nie so gewaltecliche gebot 
so si nv muosen dienen	vnz an den Kriemhilte tot
Do stuont mit solhen eren	der hof vn– ovch daz lant 
daz man da ze allen ziten	die kurzewile vant 
swar nach iegelichem	 daz herze truoc den mvot 
durch des kvniges liebe	vn– der kvnigin guot