it vil grozen eren	 daz ist alwar	
wonte si mit ein ander	vnz an	daz sibende iar 
div cit div kuniginne	eins svns was genesen 
des kvnde der kvnic Ecele	nimmer vrolicher wesen
Sin wolde niht erwinden	 sin wrbe sint 
daz getovfet wurde	daz Ecelen kint
nach cristenlichem rehte	Ortliep wart ez genant 
des wart vil michel vreude	vber al des Ecelen lant
Swaz ie guoter tvgende	 an vron Helchen lac 
der vleiz sich nv vro Kriemhilt	darnach vil manigen tac 
die site si lerte Herrat	div ellende meit 
div hete tvgentlichen	nach Helchen grozlic leit
Den vremden vn– den kvnden	was si vil wol bekant 
die iahen daz nie vrovwe	beseze kvniges lant
bezzer vn– milter	 daz heten si fur war 
daz lob si truoc zen Hunen	vnz an daz drivzehende iar
Nv hete si wol erkvnet	daz ir nieman widerstuont	
also noch fursten wibe	 kuniges reken tuont 
vn– daz si alle zit	zwelf kvnige vor ir sach 
si gedaht ovch maniger leide	der ir deheime gesach	[54b]
Si daht ovch maniger ern	 von Niblunge lant 
der si was gewaltic	 vn– die ir Hagnen hant
mit Sifrides tode	hete gar benomen 
ob im daz ovch immer	ze leide mohte komen
Daz geschehe ob ich in bringe	mohte in dize lant	
ir trounte daz ir gienge	vil dike an der hant
Giselher ir bruoder	 si kust in ze aller stunt
vil ofte in semftem slafe	sit war in erbeit kvnt
Ich wene der ubel valant	 Kriemhit daz geriet 
daz si sich mit fruntschefte	von Giselhere schiet 
den si durch suone kuste	 in Burgonden lant 
do begond ir aber svlwen	von heizen trehen ir gewant
Ez lac ir an dem herzen	spat vn– vruo 
wie man si ane schulde	brehte dar zuo 
daz si muose minnen	einen heidenischen man 
die not die het ir Hagne	vn– Gunther getan
Des willen in ir herzen	chom si vil selten abe 
si gedaht	ich bin so riche	vn– han so groze habe 
daz ich minen vienden	 gefuoge noch ein leit 
des were et ich <Hagnen>	von Trony gerne bereit
Nach den getriwen iamere	dike daz herze min 
die mir da leide taten	mohte ich bi den sin 
so wurde wol errochen	 mines vriundes lip	
des ich kume erbeiten	 sprach daz Ecelen wip
Ze liebe si do heten	al des kuniges man 
die Kriemhilde reken	daz was vil wol getan 
der kameren pflac Echewart	da von er vrivnt gewan	
Kriemhilde willen	kvnde nieman vnderstan
Si dahte zallen ziten	ich wil den kvnich biten 
daz er ir des choende	 mit guetlichen siten 
daz man ir vrivnde brehte	in der Hunen lant 
des argen willen niemen	an der kvniginne vant
Do si eines nahtes	bi dem kvnige lac	
mit armen vmbevangen	het er si	als er phlac
die edelen vrovwen truotten	si was im so sin lip	
do gedaht ir viende	daz vil wetliche wip
Si sprach zuo dem kvnige	 vil lieber herre min 
ich wole ivch hiten gerne	moehte ez mit hulden sin 
daz ir mich sehen liezet	ob ich daz het versolt 
ob ir den minen vrivnden	weret inneclichen holt
Do sprach der kvnich riche	 getriwe was sin mvot 
ich bringe ivch des wol innen	swa liep vn– guot
den rechen widerfuore		des mvose ich viende han 
wand ich von vrivndes minne	 nie bezzer vrivnde gewan
Do sprach div kvniginne		 iv ist daz wol geseit 
ich han vil hohe mage		darvmbe ist mir so leit 
daz mich die so selten	 ruochent hie gesehen 
ich hoere min die lûte	 niwan fur elende iehen
Do sprach der kvnich Ecele	 vil liebiv vrowe min 
divht ez si niht ze verre	so luede ich vber Rin [55a]
swel ir da gerne sehet	 varn her in min lant	
des vrovvte sch div vrovwe	do si den willen sin ervant
Si sprach	wolt ir mit trvwe	leisten	herre min 
so svlt ir boten senten	 ze Wormz vber Rin 
so enbvte ich minen vrivnden	des ich da habe mvot 
so kvmt vns her ze lande	vil manich edel riter guot
Er sprach	swem ir gebietet	so lazet ez geschehen 
irn kvndet iwer vrivnde	so gerne niht gesehen
als ich si gesehe	der edelen voten kint 
mich mvot daz harte sere	daz si vns so lange vremde sint
Ob ez dir wol gevalle	vil liebe vrovwe min 
so wold ich gerne senden	nach den vrivnden din
die minen videlere	in Bvrgonden lant	
die guoten videlere	hiez er bringen san cehant
Si ilten harte balde	da der kvnich saz
bi der kvnnigin	er saget in beiden daz 
si solten boten werden	in Burgonden lant 
do hiez erin bereiten	harte herlich gewant
Vier vn– zweinzech reken	bereite man do kleit 
ovch wart im von dem kvnige	div botschaft geseit 
wie er da laden solde	Gvnther vn– sine man 
Kriemhilt div vrovwe	 si svnder sprechen began
Do sprach der kvnich rike	 ich sage wie ir tvot 
ich enbivte minen vrivnden	lieb vnd allez gvot 
daz si ruochen riten	her in miniv lant 
ich han so lieber geste	harte wenic noch bekant
Vnd ob si mines willen	wellen iht began 
die Kriemhilde mage	 daz si des niht lan 
si en komen an disem svmere	zvo miner hohgecit 
wand vil der minen wunne	 an minen kuone magen lit
Do sprach der videlere	 der stolze Swæmelin 
wenne sol iwer hochcit	in disen landen sin 
daz wir iwern vrivnden	 daz kvnnen dort gesagen 
do sprach der kvnich Ecel	 cen nahsten svnwenden tagen
Wir tuon swaz ir gebietet	sprach do Wærbelin 
in ir kemenaten	bat div kvnigin
bringen tovgenlichen	da die boten si gesprach 
da von vil manigem degne	sid wenich <liebes> gesach
Si sprach cen boten beiden	 nv dient michel guot 
daz ir minen willen	vil guetlichen tuot 
vnd saget swaz ich enbiete	heim in vnser lant 
ich mache ivch guotes rike	vnd gib iv herlich gewant
Vnd swaz ir miner vrivnde	immer mvget gesehen
ze Wormez bi dem Rine	 den svlt ir niht veriehen 
daz ir noch ie gesehet	betruobet minen mvot 
vnd saget minen dienst	den helden kuone vn– guot
Bittet daz si leisten	daz Ruediger in enbot 
vn– mich da mite scheiden	von aller miner not 
die Hv^nen wellent wenen	daz ich an vrivnde si 
ob ich ein riter were	ich choeme in ettewenne bi	[55b]
Vnd saget ovch Gernote	dem edeln bruoder min 
daz im iernen mvge	ce der werlde holder sin 
bitet daz er mir bringe	her in dize lant
vnser besten vrivnde	daz ez vns ze eren si gewant
So saget ovch geselle	 daz er wol gedenke daran 
daz ich von sinen schvlden	nie leides niht gewan 
des sehen in vil gerne	hie die ovgen min 
ich heten hie vil gerne	dvrch die grozen triwe min
Saget ovch miner mvoter	 die ere die ich han	
vn– ob von Troni Hagne	dort welle bestan 
wer si dan wisen	solde durch div lant 
den sin die wege von kinde	herzelichen wol bekant
Die boten nine wessen	wa von daz was getan 
daz si von Trony Hagnen	niht beliben solten lan
dort bi dem Rine	ez wart in sider leit 
mit in was manigem degne	zem grimmen tode widerseit
Brieve vn– boteschaft	was in nv gegeben 
si fuorten guotes riche	vn– moehten schoene leben 
vrlovb gab in Ecele	 vn– ovch sin schoene wip 
in was von guoten wæte	wol gecieret der lip