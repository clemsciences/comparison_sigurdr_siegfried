o Ecel sine boten	zvo dem Rine sande 
do flvgen disiv rnere	von lande ze lande 
mit boten harte snellen	er bat vn– ovch gebot
zvo siner hohgezite	des holte maniger da den tot
Die boten dannen fuoren	vozer Hvnen lant 
zvo den Burgonden	dar waren si gesant
nach drien edelen kvnigen	vn– ovch nach ir man 
si solten komen Ecelen	des man si do gahen began
Hin ce Bechlaren	 chomen si geriten 
da diente man in gerne	daz enwart da niht <vermiten> 
Ruediger sinen dienest	enbot vnd Gotlint
bi in hin ze Rine	 vn– ovch ir beider kint
Sine liezens ane gabe	von in niht scheiden dan 
daz dester baz gefueren	die Ecelen man 
voten vnd ir kinden	enbot do Ruediger 
sine hete in so wege	deheinen marchgrauen mer
Sin enbuten ovch Prvnhilde	dienst vn– gvot 
steteliche triwe	vn– willigen mvot 
do si die rede vernamen	die boten wolten varn 
si bat div marchgrauinne	got von himele bewarn
E daz die boeten	vol durch Beierlant 
Wærbel der vil snelle	den gvoten bischof vant 
waz der do sinen frivnden	 hin ze Rine enbot 
daz ist mir niht gewizen	 niwan sin golt als rot
gab er den boten ze minnen	riten er si lie 
do sprach der bischof Pilgerim	 vn– solt ich si sehen hie	
mit wære wol ze mvote		die swester suone min 
wand ich mac vil selten	 zvo zin komen an den Rin	[56a]
Welche wege si fuorten	 ze Rine durch div lant 
des chan ich niht bescheiden	ir siber vn– gewant
daz en nam in nieman		 man vorhte ir herren zorn 
so was vil gewaltich	 der edele kvnic wol geborn
Inre tagen zwelfen	 chomens an den Rin 
ze Wormez zvo dem lande	Werbel vn– Swermlin 
do sagt man div mere		 den kvnigen vn– ir man 
da chomen bote vremde	Gvnther do vragen began 
Do sprach der vogt von Rine	 wer tvot vns daz bechant 
von wannen dise vremden	 riten in daz lant	
daz en wesse nieman	 vnz daz si sach
Hagene von Tronie	ze Gvnther do sprach
Vns chemen niwe mære	des wil ich iv veriehen 
die Ecelen videlere	die han ich hie gesehen 
si hat iwer swester	gesendet an den Rin 
si svln vns durch ir <hereren>	groz willechomen sin
Si riten al bereite	fur den palas dan 
ez gefuoren nie herlicher	fursten spileman 
des kvniges ingesinde	 enphie si sa zehant 
man gab in herberge	 vnde hiez behalten ir gewant
Ir reischleider waren	 so rich vnd so wolgetan 
ia mohten si mit eren	 fur den kvnic gan 
sin wolten ir niht mer	da ze hove tragen 
ob ir ieman geruohte	 die boten hiezen daz sagen
In der selbe maze	man ovch lute vant 
die ez vil gerne namen	den wart ez gesant 
do leiten an die geste	verre bezzer wat 
als ez boten kvniges	 ze tragene herliche stat
Do gie mit vrlovbe	 da der kvnich saz
daz Ecelen gesinde	gerne sach man daz 
Hagene zvhtecliche	ze den boten sprach
vn– enpfie si minecliche	des sagten im die knappen danch
Durch div kvnden mere	vragen er began 
wie si Ecele gehabte	vn– die sine <man> 
do sprach der videlere	daz lant gestvont nie baz
noch so vro die lute	 nv wizzet endeliche daz
Si giengen zvo dem wirte	der palas der was vol 
do enphie man die geste	so man von rehte sol
guotlichen gruozen	 in ander kvnige lant 
Werbel vil der reken	da bi Gvnther vant
Der kvnich gezogenlike	si gruozen began 
sit willekoemen beide	ir Hvnen spileman 
vn– iwer hergesellen	wer hat ivch her gesant
Ecele der riche	 zvo der Burgonden lant
Si nigen do dem kvnige	 do sprach Werblin 
dir enbivtet holden dienest	der liebe herre min 
vn– Criemhilt din swester	her in dize lant 
si habent reken		vf guote triwe her gesant 
Do sprach der fvrste riche	 der mere der bin ich vro 
wie gehabet sich Ecele	so vragete der degen do	[56b]
vn– Chriemhilt min swester	vozer Hvnen lant	
do sprach der videlere	div mere tvon ich iv bechant
daz sich noch nie gehabten	deheine lûte baz 
danne si sich <gehabent> beide	ir svlt wol wizen daz
vnde allez daz gedigene	die magt vn– ovch alle ir man
si vreuten sich der verte	do wir schieden von dan
Genade siner dienste	die er mir enboten hat 
vn– miner swester	sit ez also stat 
daz si lebent mit vrevden	der kvnich vnd sine man 
wand ich doch der mere	gevraget sorgende han
Die zwene ivngem kvnige	die waren ovch nv komen 
si hete disiv mere	 alreste do vernomen 
durch siner swester liebe	die boten gerne sach
Giselher der ivnge	zvo zin do minneclichen sprach
Ir boten sult vns groz	willekomen sin 
ob ir diker woltet	 her riten an den Rin 
ir fvndet hie die vrivnde	die ir gerne moehtet sehen 
iv solte hie ze lande	vil wenich leides geschehen
Wir triwen iv aller eren	sprach do Swermlin 
ich chvnde iv niht betivten	mit den sinnen min 
wie rehte minnecliche	 iv Ecel enboten hat 
vn– iwer edele swester	 der dinc in hohen ern stat
Genade vn– triwen		 mant ivch des kvniges wip 
vn– daz ie wege		 iwer herze vn– iwer lip 
vnd ze vordrest dem kvnige	si wir her gesant 
daz ir geruochet riten	in daz Ecelen lant
Daz wir ivch des beten	vil vaste vns daz gebot
Ecel der	iv allen daz enbot 
ob ir voch iwer swester	niht sehen woltet lan 
so wolt er doch gerne wizen	waz er iv hete getan
daz irn also vremdet	vn– ovch sine lant 
ob iv div kvniginne	wer nie mer bekant 
so moht er doch verdienen	daz ir in geruochet sehen 
swenne daz ergienge	so wer im liebe geschehen
Do sprach der kvnich Gvnther	 vber dise siben naht
do kvnde iv div mere	wes ich mich danne bedaht
mit den minen vrivnden	die wile svlt ir gan
in iwer herberge	vn svlt vil guote riwe han
Do sprach aber Werblin	 vn– mohte daz geschehen 
daz mine vrovwen	 ê kvnden gesehen 
voten die vil riken	ê wir schuofen vns gemach	
Giselher der edele	vil harte zvchtechlichen sprach
Daz ensolt iv niemen wenden	vn– welt ir fvr si gan 
ir habet miner mvoter	 willen gar getan 
wan si sihet iv gerne	durch die swester min 
vron Kriemhilte	 ir svlt willekomen sin
Giselher si brahte	da er die vrovwen vant 
die boten sach si gerne	von der Hvnen lant 
si gruoztes minnecliche	durch ir tvgenthaften mvot 
do sagten ir div mere	 die boten hovbis vn– guot	[57a]
Ia enbivtet iv min vrovwe	so sprach Swermlin 
dienst vn– triwe	moehte daz gesin 
daz si iv diche sehe	ir svlt gelovben daz 
so wære ir in der werlte	mit deheinen vriunden baz
Do sprach div kvnigin	 des mach nv niht gesin 
wie gerne ich dike sehe	die lieben tohter min 
so ist leider mir ze verre	des edelen kvniges wip 
im sin immer selich	 ir und Ecelen lip
Ir svlt mich lazen wizzen	ê irz gervomet hie 
wenne ir wider wellet	 ine gesach so gerne nie
boten in langen ziten	 danne ich iv han gesehen	
die knappen ir do lobeten	daz si daz liezen geschehen
Zen herbergen fuoren	 die von Hunen lant 
do het der kvnich riche	nach vrivnden sin gesant 
Gvnther der edele	 der vragte sine man 
wie in die rede geviele	vil maniger sprechen do began 
daz er wol mohte riten	 in Ecelen lant 
daz rieten im die besten	di er darvnder vant 
ane Hagnen eine		dem was ez grimme leit 
er sprach ce dem kvnige tovgen	 ir habt iv selben widerseit
Nv ist iv doch gewizzen	 waz wir haben getan 
wir mvgen in ir sorge	 zuo Kriemhilte han 
wan ich sluoch ze tode	 ir man mit miner hant 
wie getorsten wir geriten	in daz Ecelen lant
Do sprach der kvnich rike	 min swester lie den zorn
mit chusse minnechliche	si hat vf vns verchorn
daz wir ie getaten	ê daz si hinnen reit	
enzsi et Hagne	 iv eim widerseit
Nv lat iv niht betriegen	sprach Hagne	swes si halt iehen 
die boten von den Hvnen		 welt ir Criemhilte sehen 
ir mvget wol da verliesen	 die ere vnd ovch den lip 
ez ist vil lanchreche	 des kvniges Ecelen lip
Do sprach zuo dem rate	der furste Gernot 
sit ir da von schvlden	furhtet da der tot
in Hvnischen riken	 solten wirz darvmbe lan 
wirn sehen vnser swester	daz were vil vbele getan
Do sprach der fvrste Giselher	zvo dem degne 
sit ir iv schvldech wizzet	vrivnt <Hagene> 
so svlt ir beliben	vnd ivch vil wol bewarn 
vn lazet die geturste gen	zvo miner swester mit vns varn
Do begvnde zvrnen		von Troni der degen 
in wil nicht daz ir fuoret	iemen vf den wegen 
der geturre riten	 mit iv ze hove baz 
sit ir niht welt erwinden	ich sol iv wol erzeigen daz
Do sprach der kvchenmeister	Rvmolt der degen 
der vremden vnd der kvnden	moht er wol heizen pflegen 
nach iwer selbes willen	wand ir habet vollen rat 
ich wene niht daz Hagene	 iuch noch vergiselet hat
Welt ir niht volgen Hagnen	iv retet Rvmolt 
wand ich iv bin mit triwen	dienstlichen holt	[57b]
daz ir hie svlt beliben	durch den willen min– 
vn– lat den kvnich Ezelen	dort bi Chriemhilt sin
Wie chond iv in der werlte	immer samfte wesen 
ir mvget vor iuren vienden	harte wol genesen 
ir svlt mit guoten cleideren	zieren wol den lip 
trinket win den besten	vn– minnet wetlichiv wip
Darzvo git man iv spise	die besten die ie gewan
in der werlte kvnic deheiner	ob des niht moehtet ergan 
ir soltet noch beliben	 durch iwer schoene wip 
ê ir so kintliche	soleet wagen den lip
Des rat ich iv beliben	rich sint iwer lant 
man mach iv baz erlosen	hie heime div phant
danne da zen Hvnen	wer waiz wie ez da stat 
ir svlt beliben	herre	daz üst der Rvmoldes rat
Wir wellen niht beliben	sprach do Gernot 
sit daz vns min swester	 so vrivntliche enbot
vn– Ecele der riche	zwi solte wir daz lan 
der dar niht gerne welle	der mac hie heime bestan
Des antwurte Hagne		 lat ivch vnbilden niht
mine rede darvmbe		swie halt iv geschihet 
ich rat iv an den triwen	welt ir iv bewarn 
so svlt ir zvo den Hvnen	 vil werlichen varn
Sit ir niht wellet erwinden	so besendet iwer man 
die besten die ir vindet	oder indert mvget han 
so wel ich vz in alolen	tvsent riter gvot 
so mag iv niht gewerren	der argen Kriemhilte mvot
Des wil ich gerne volgen	sprach der kvnich zehant 
do hiez er boten riten	 wite in siniv lant 
do braht man der helde	driv tvsent oder mer 
sin wanden niht zerwerben	also grozlichiv ser
Si riten vroliche	in Gvnthers lant 
man hiez in allen geben	ros vnd ovch gewant 
die da varen solten	von Burgonden lant 
der konic mit guoten willen	do vil manigen guoten riter vant
Do hiez von Troni Hagne	 Dancwart den bruoder sin
ir beiden reken ahzech	 fueren an den Rin 
die komen riterliche	harnas vn– gewant
fuorte die vil snelle	in daz Gvnthers lant
Do kom der kuene Volker	ein edel spilman 
zvo der hovereise	mit drizech siner man 
die heten solich gewete	ez mohte ein kvnic tragen 
daz er zen Hvnen wolte	 daz hiez er Gunthere sagen
Wer der Volker were	 daz wil ich iv wizzen lan 
er was ein edel herre	 im was ovch vndertan
vil der guoten reken	 in Burgonden lant 
durch daz er <vidlen> chonde	was er der spilman genant
Hagne welte tvsent	die het er wol bekant
was in starken sturmen	hete gefruomet ir hant 
oder swaz si ie begiengen	des het vil gesehen 
den kvnde anders nieman	niwan vrumechait iehen [58a]
Die bote Kiemhilte	vil sere da verdroz 
wan ir wort ze ir herren	div was harte groz 
si gerten tegeliche	vrlovbes von dan 
des engvnde in niht Hagene	daz was durch liste getan
Er sprach zuo sime herren	 wil svln daz wol bewarn 
daz wir si lazen riten	ê daz wir selbe varn
dar nach in siben nahten	in Ecelen lant 
treit vns iemen argen willen	daz wirt vns dester baz erchant
Son mach ovch sich vro Kriemhilt	bereiten niht darzvo	
daz vns durch ir rete	iemen schaden tuo 
hat aber si den willen	ez mag ir leide ergan 
wir fueren mit vns zvo den Hvnen	so manigen vzerwelten man
Silt vn– setele	vn– allez ir gewant 
daz si fueren wolten	in Ecelen lant 
daz was nv gar bereit	vil manigem kuenen man 
die boten Kriemhilte	hiez man fur Gvntheren gan
Do die boten komen	do sprach Gernot 
der kvnich wil des volgen	daz vns Ezel her enbot 
wir wellen komen gerne	zvo siner hohgezit
vn– sehen vnser swester	daz ir des ane zwivel sint
Do sprach der kvnich Gvnther	kvnnet ir vns alle gesagen 
wenne si die hohcit	oder in welhen tagen	
wir dar komen solden	do sprach Swermlin 
zen nehsten svnewenden	sol si vil werlichen sin
Der kvnich in erlovbte	des was noch niht geschehen 
ob si wolten gerne	 vron Prunhilte sehen 
da si fuor si solten	mit sinen willen gan 
daz vnderstuont do Volcher	 daz was ir liebe getan
Ian ist min vrovwe Prunhilt	nv niht so wol gemvot 
daz ir si muget schovwen	sprach der riter guot 
bitet vns morgen	so lat mans doch sehen	
do sis wanden schovwen	 do kvndes niht geschehen 
Do liez der furste riche	er was den boten holt	
durch sin selbes tvgende	tragen dar sin golt
vf den breiten schilten	 der mohter vil han 
ovch wart in richiv gabe	von vriunden getan
Giselher vnd Gernot		Gere vn– ovch Ortuwin 
daz si ovch milte waren	daz taten si wol schin 
also riche gabe	 si buten die boten an 
daz sis vor ir herren	nie getorsten enphahen
Do sprach zuo dem kvnige	der bote Swermlin 
her kvnich	lat iwer gabe	hie ce lande sin 
wir mvgen ir doch niht fuoren	min herre ez vns verbot 
daz wir iht gabe nemen	 ovch ist ez harte luzzel not
Do wart der vogt von Rine	da von vil vngemvot 
daz si versprechen wolten	so riches kvniges gvot 
do mvosten si enphahen	 sin golt vnd sin gewant 
daz si mit in fuorten	sit in Ecelen lant
Si wolten sehen voten	 ê daz si schieden dan 
Giselher der iunge	 braht die spileman
vor siner mvoter voten	die vrovwe enbot do dan
swaz si eren hete	daz wer ir liebe getan	[58b]
Do hiez div kvniginne	ir boten vnd ir golt
geben durch Kriemhilde	wan der was si holt 
vn– durch den kvnich Ecelen	den selben spilman 
si mohtenz gerne enphehen	ez was mit triwen getan
Vrlovp genomen heten	die boten nv von dan 
von mannen vnd von wiben	vrolich	als ich nv sagen kan 
si fuoren vnz in Swaben	daz hiez si Gernot
si beleiten sine helde	daz ez in niemen missebot
Do sich die von in schieden	die ir da solden phlegen 
div Ecelen herschaft	si vrideten vf allen wegen 
des nam in nieman	ros noch ir gewant 
si ilten harte balde	in daz Ecelen lant
Swa si friunde westen	daz taten si den kvnt 
daz die von Burgonden	in vil kvrcer stvnt
komen her von Rine	in der Hvnen lant 
dem bischof Piligrime	wart daz mer ovch bekant
Do si fur Bechlaren	die straze nider riten 
man seit ez Ruedigere	 daz wart niht vermiten	
vn– vron Gottelinde	des marchgrauen wip 
daz si sehen solde	des wart vil vrolich ir lip
Gahen mit den meren	sach man die spilman 
Ecelen si fvnden	in siner stat ze Bran 
dienst vber dienste	man in vil enbot 
seiten si dem kvnige	vor liebe wart er vrevden rot
Do div kvniginne	div mere rehte ervant 
daz ir bruodere solden	komen in daz lant 
do was ir wol ze mvote	si londe die spilman
mit vil grozer gabe	daz was ir ere getan
Si sprach	nv saget beide	Werbel vn– Swamlin 
welle mine mage	zer hochcit willen sin 
der besten die wir ladeten	her in dize lant 
nv saget	waz redet Hagne	do er div mere bevant
Er chom zvo der sprache	an einem morgen fruo 
lucel guoter spruche	redet er darzvo 
do si die reise lobten	her in Hvnen lant 
daz was dem grimmen Hagne	gar zem tode genant
Ez koment iwer bruedere	die kvnige alle dri 
in herlichem mvote	 swer mer darmite si 
der mere ich endeclichen	nine kan 
ez lobte mir mit miten	Volker der spileman
Des enber ich harte lihte	sprach des kvniges wip 
daz ich immer hie gesehe	 den Volkers lip 
Hagnen bin ich wege		der ist ein helt guot 
daz wir in hie sehen mvozen	des stat hohe mir der mvot
Do gie div kvniginne	 da si den kvnich sach 
wie rehte minnecliche	vrov Kriemhilt do sprach 
wie gevallet iv div mere	vil lieber herre min 
des ie min wille gerte	 nv sol daz gar verendet sin
Din wille der ist min vreude	sprach der kvnich do 
nie wart miner selbes mage	 nie so rehte vro 
ob si immer komen solten	 her in miniv lant 
durch lieber diner vreude	so ist min sorge verswant	[59a]
Des kvniges amplûte		 die hiezen vber al
mit gesidelen richen		palas vn– sal
gen den lieben gesten	 die in da solten chomen 
sit wart von in dem kvnige	vil michel weinen vernomen