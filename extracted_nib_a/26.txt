o si nv waren alle	komen vf den sant 
der kvnich begvnde vragen	 wer sol vns durch din lant
die reken wege wisen	 daz wir niht irre varn	
do sprach der starke Volker	 daz sol ich eine bewarn
Nv enthalt iv	sprach sagne	ritter vn– kneht 
man sol vriunden volgen		ia dunchet ez mich reht 
vil vngefuoge mere		 die tuon ich iv bekant 
wiren komen nimmer mere	wider in der Burgonden lant
Daz sagten mir zwai merwip	hivte morgen fruo 
daz wir niht komen widere	nv rat ich waz man tvo 
daz ir iuch wafent	helde	 ir svlt iuch wol bewarn 
wir haben hie starke viende	 daz wir gewerlichen varn
Ich wande an lvge vinden	 div wisen merwip 
si ialhen daz gesvnder	vnser deheines lip
nimmer ce lande keme	 niwan der kappelan 
darvmbe ich in so gerne	wolte hivte ertrenket han
Do flvgen dise mere	von schare baz ze schare 
des wurden snelle	helde missevare 
do si begvnden sorgen	uf den herten tot
an dirre hovereise	des gie in werlichen not
Da ce Moringen	si waren vber komen 
da dem Elsen vergen	der lip was genomen 
do sprach aber Hagne	 sit daz ich vinde han
verdienet vf der straze	wir werden scherliche bestan
Ich sluoc den selben vergen	hivte morgen fruo 
si wizen wol div mere	 nv grifet balde zuo 
do Gelfrat vn– Else	hivte hie beste
vnser ingesinde	daz ez in schedilich erge
Iich erkenne si so kuene	ez wirdet niht verlan	[62b]
div ros svlt ir lazen	dester samfter gan 
daz des iemen wene	wir fliehen vf den wegen	
des rates wil ich volgen	so sprach Giselher der degen 
Wer sol daz gesinde	wisen hin vber lant	
si sprachen	daz tuo Volker	dem ist ez hie wol bekant
stige vn– straze	der kuene spilman	
ê daz man vollen gerte	man sach wol gewafent stan
den snellen videlere	 den helm er vf gebant 
in herlicher varwe	was sin wicgewant 
er bant ovch zeime schafte	ein zeichen	daz <was>	rot 
sit chom er mit den kvnigen	in ein vreisliche not
Do was tot der vergen	Gelpfrate chomen
mit wisen meren	 do het ez ovch vernomen
Else der vil starke	ez was in beiden leit 
si sanden nach ir helden	die waren vil schiere bereit
In vil kvrzcen citen	ich wil iv horen lan	
sach man zuo cin riten	die schaden heten getan
in starken vrlevgen	 vil vngefuege schar 
der komen Gelpfraten	wol siben hvn–dert <ce> helfe dar
Do si grimmen vienden	begvnden riten nach 
ia leiten si ir herren	den was ein teil ze gah
nach den kuenen gesten	si wolten anden ir zorn 
des wart der herten vrivnden	sider mer verlorn
Do het von Trony Hagne	wol gefueget daz	
wie mohte siner mage	 ein helt gehueten baz	
er pflach der nachhûte	mit den sinen man
vn– Dancwart sin bruoder	daz was vil willichlic getan
In was des tages zerrvnnen	desen heten si niht mer 
er vorht an sinen vrivnden	leit vn– ser 
si riten vnder schilten	durch der Beier lant 
darnach in churzer wile	die helde wurden an gerant
Beindenthalp der straze	vn– hinden vaste nach
si horten huove claffen	dem livte was so gach 
do sprach der kuene Dancwart	 man wil hie bestan 
nv binden vf die helme	daz ist ræhlich getan
Si hilten ab ir verte	als mvose sin 
si sahen in der vinster	der liehten schilde schin 
done wolte Hagene	 niht langer si verdagen 
wer iach vns vf der straze	daz mvoz im Gelpfart do sagen
Do sprach der marchgraue		uzer Beierlant 
wir suochen vnser viende	 vn– haben her nach gerant 
ich enweiz niht wer mir hivte	minen vergen sluoch 
der was ein helt zen handen	 des ist mir leide genuoch
Do sprac von Troni Hagne		 was der verge din 
der wolte vns niht fuoren	des ist div schvlde min 
do sluoch ich den reken	 daz ist war des gie mir not 
ich hete von sinen handen	nach den grimmigen tot
Ich bot im ze miete	golt vnd ovch gewant 
daz er vns uber fuorte	helt	in din lant 
daz zvrner so sere	 daz er mich do sluoch [63a]
mit einer starken schalten	des wart ich grimme genvoc
Do chom ich zvo dern swerte	vn– wert in sinem zorn
mit einer starken wunden	des wart der helt verlorn 
daz bringe ich iv ze suone	swie iuch dvnket guot	
do gie ez an ein striten	si waren herte	emvot
Ich wesse wol	sprach Gelpfrat	do hie fur gereit
Gvnther vn– sin gesinde		daz vns tete leit
Hagne von Tronie		nu sol er niht genesen 
fur des vergen hende	der helt mvoz hie bvrge wesen
Si neigeten vber schilte	ze stichen nv div sper 
Gelpfrat vn– Hagne	 in was ze ein ander ger 
Else vn– Dancwart		vil herlichen riten 
si versuochten wer si waren	 da wart vil grimme gestriten
Wie mohten sich versuochen	immer helde baz 
von einer starken tyost	 hinder daz ros gesazen
Hagne der kuene		 von Gelpfrates hant 
im brast daz furbuege	des wart im striten bekant
Von ir ingesinde	des crafth der schefte schal 
do erholte ovch sich dort Hagne	da er was zetal
komen von dem stiche	 nider vf daz gras 
ich wene er vnsampftes mvotes	 wider Gelpfraten was
Wer in div ros behielte	daz ist mir vnbekant 
si waren zuo der erden	 komen vf den sant 
Hagne vn– Gelpfrat	 ein ander liefens an 
des hvlfen ir gesellen	daz in wart striten kvnt getan
Swie biterlichen Hagne	zvo Gelfrate spranc 
der edele marchgraue	des schiltes hin im swanc
ein vil michel stuche	daz fuor drate dan 
des was vil nah erstorben	des kvnich Gvntheres man
Do begvnde er ruofen	 Dancwarten vil vaste an 
hilfa	lieber bruoder	ia hat mich bestan
ein helt zuo sinen handen	deren lat mich niht genesen	
do sprach der kuene Dancwart	<des>	sol ich	scheider wesen
Der helt do spranch dar naher	vn– sluoc im einen slac
mit eime scharphen wafen	davon er tot gelac 
Else wolte do gerne	 reken do den man 
er vn– sin gesinde	 si schieden schedelichen dan
Im was erslagen der bruoder	 selbe wart er wunt 
wol ahzech siner degne	beliben da zestvnt
mit dem grimmen tode	 der herre mvose dan
fluhticlichen wenden	von den Gvnthers man
Do die von Beierlande	wichen vz dem wege 
do horte man nach hellen	die freislichen slege 
do iagten die von Tronie	ir vienden nach 
di si niht enkelten wanden	was allen ze gah
Do sprach an ir fluhte	Dancwart der degen 
wir svln wider wenden	balde vf disen wegen
vn– laze wir si riten	si sint von bluote naz 
gahen wir zen vriunden	ich rate werlichen daz
Do si hin wider komen	da der schade was geschehen	[63b]
do sprach von Troni Hagne	 helde ir svlt besehen
wes vns hie gebreste	oder wen wir han verlorn
hie in disem strite	durch den Gelfrates zorn
Si heten verlorn viere	die mvosen si verslagen 
die waren wol vergolten	da wider was erslagen
der von Beierlant	hvndert oder baz 
des waren den von Tronie	ir schilte truchen vn– <bluotes> naz
Ein teil schein vz den wolken	des liehten manen prehen 
do sprach aber Hagne		niemen sol veriehen
den minen lieben herren	 waz wir hie haben getan 
lat si vnz morgen	ane sorge bestan
Do si nv nach in komen	di dort striten ê 
do tet dem ingesinde	div muede harte we 
wie lange sul wir riten	des vragte manic man 
do sprach der kuene Dancwart	wir mvgen niht herbergen han
Ir muozet alle riten	vnz ez werde tac	
Volker der snelle	 der des gesindes pflac 
bat den marsalch vragen	 wa sul wir hinte sin 
da gerasten vnser moere	vnd ovch die lieben herren min
Do sprach der kuene Dancwart	 ich en kans iuch niht gesagen 
wir mvgen niht geruewen	enz beginde tagen 
swa wir danne vinden	da legen vns an ein gras	
do si div mere horten	wie leit in svmeleichen was
Si biliben vnuermeldet	des herzen bluotes rot 
vnz daz disiv svnne	 ir liehtez schinen bot
der morgen vber berge	daz ez der kvnich gesach
daz si gestriten heten	der helt vil zorneclichen sprach
Wie nv	frivnt Hagne	iv wene versmahet daz 
daz ich iv bi were	da iv die ringe naz
svs wurden von dem bluote	wer hat daz getan	
er sprach	daz tet Else	der het vns nehten bestan
Dvrch sinen vergen	wir wurden an gerant 
do sluoc Gelfraten	mines bruoder hant 
sid entran vns Else	des twanch in michel not 
in hvndert vn– vns viere	beliben da in strite tot
Wir kvnnen niht bescheiden	wa si sich leiten nider 
al die lantlûte	gefrieschen sider 
daz	ce hove fueren	der edelen voten kint 
si wurden wol enphangen	daz ze Pazzawe sit
Der edelen kvnige oheim	der bischof Pilgrim 
dem wart vil wol ze mvote	do die neven sin	 
mit alse vil reken	komen in daz lant 
daz er in willech were	daz wart in schier bekant
Si wurden wol enphangen	von vriunden vf den wegen 
daz ze Pazzowe	man kvnder niht gephlegen 
si mvozen vber wazzer	da si funden velt 
da wurden vf gespannen	hutten vn– rich gecelt
Si mvosen da beliben	allen einen tac
vn– ovch die naht mit vollen	wie schone man ir pflac 
darnach si mvosen riten	 in Ruedigeres lant	[64a]
den wurden ovch div mere	danach schiere bekant
Do die wegemuoden	 rûwe genamen
vn– si dem lande	nv naher quamen 
do fundens vf der marche	slafende einen man	
dem von Trony Hagne	ein starchez wafen an gewan 
Ia was geheizen Ekewart	der selbe riter gvot 
er gewan darvmbe	 vil trurigen mvot 
daz er verlos daz wafen	von der helde vart 
die Ruediders marke	 fvnden si vbele bewart
Owe mir dirre schande	sprach do Ekewart 
ia riwet mich vil sere	der Burgonden vart 
sit ich verlos Sifriden	sid was min vrevde ergan 
ovwe	herre Rovdiger	 wie han ich wider dich getan
Wol horte Hagne		des edelen reken not 
er gab im wider sin wafen	vn– sehs bovge rot 
die habe dir	helt	ce minnen	daz dv min frivnt sist 
dv bist ein degen kvener	 swie eine dv hie list 
Got lone iv iwer bovge	 sprach do Ekewart 
doch riwet mich vil sere	cen Hvnen iwer vart 
ir slvoget Sifriden	 man ist iv hie gehaz 
daz ir ivch wol huotet	in triwen rate ivch daz
Nv mueze vns got behveten	 sprach do Hagne 
ia hant niht mere sorge	 dise degene 
wan vm die herberge	die kvnige vnd ir man 
wa wir in disem lande	noch heint nah selde han
Div ros sint vns verdorben	vf den verren wegen
vn– spise zerrvnnen	sprach Hagene der degen 
wir vindenz nider veile	vns wer wirtes not 
der vns heint gebe	durch sin tvgent daz brot
Do sprach aber Ekewart	 ich zeig iv einen wirt 
daz ir ze husen selten	baz komen birt
in deheime lande	 als iv hie mac geschehen 
ob ir	snelle degne	welt Ruedigeren sehen
Der sizet bi der straze	vnd ist der beste wirt 
der ie kom ze straze	 sin herze tvgende birt 
alsam der sueze meie	daz gras mit bluomen tvot 
so er sol helden dienen	so ist er vro gemvot
Do sprach der kvnich Gvnther	 welt ir min bote sin 
ob vns welle behalten	durch den willen min
min lieber vriunt Ruediger	 min mage vn– vns man 
daz wil ich immer dienen	so ich aller beste kan
Der bote bin ich gerne	sprach do Echewart 
mit vil guotem willen			 huob er sich an die vart
vn– seite Ruedigere	 als er hete vernomen 
im was in langen ziten	niht so lieber mære komen 
Man sach ce Bechlaren	 ilen einen degen 
selbe erkand in Ruediger	er sprach	vf disen wegen
dort her gahet Ekewart	 ein Kriemhilde man	
er wande daz im die viende	im heten leide getan
Do gie er fur die porte	da er den poten vant	[64b]
daz swert er abe gurte	vn– leitez von der hant 
div mere die er brahte	wurden niht verdaget
den wirt vn– sine vrivnde	ez wart in schiere gesaget
Er sprach cem marchgraven	 mich hat zv iv gesant
Gvnther min herre	von Burgonden lant 
vn– Giselher sin bruoder	vn– ovch Gernot 
der reken ieslicher	iv sinen dienst her enbot
Daz selbe hat ovch Hagene	dar zuo Volker
mit triwen flizeclichen	noch sag ich iv mer 
daz iv des kvniges marsalch	bi mir daz enbot 
daz den guoten knehten	 were iwere herberge not
Mit lachendem mvote	 antwurte Ruediger 
nv wol mich dirre mere	daz die kvnige her
geruochent miner dienste	derin wirt niht verseit 
koment si mir ze huse	des bin ich vrolich gemeit
Dancwart der marsalch	hiez iv wizzen lan
wen ir ze hûse	mit in soldet han 
sehzech sneller reken	vnd tvsent riter guot
vnd nivn tvsent knehte	do wart er vrolich gemvot
Nv wol mich dirre geste	sprach do Ruediger 
daz mir koment ze hvse	dise reken her 
den ich noch vil selten	 iht gedienet han 
nv ritet in enkegene	beide mage vn– man
Do ilten zvo den rossen	ritter vn– kneht 
swaz in gebot ir herre	daz dvhtes alle reht 
do liezens in der dienste	zogen deste baz 
ez wesse niht vrov Goetelint	div in ir kemenaten saz