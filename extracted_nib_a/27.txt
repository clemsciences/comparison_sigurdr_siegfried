o gie der marchgraue	da er die vrovwen vant 
sin wip mit siner tohter	vn– seite in zehant
div lieben mere	div er hete vernomen 
daz in ir vrovwen bruedere	da ce hvse solten komen
Vil liebiv trivttinne	sprach do Ruediger 
ir svlt vil wol enpfahen	die edelen kvnige her 
so si mit ir gesinde	her ze hove gan 
ir svlt ovch schoene gruezen	Hagenen	Gvnthers man
Mit in kvmet ovch einer	der haizet Dancwart 
der ander heizet Volker	 an zvhten wol bewart 
die sehse svlt ir kvssen	vnd div tohter min 
vnd svlt ovch bi den reken	in zvhten guetlichen sin
Daz lobeten do die vrowen	vn– waren sin bereit 
si svohten vz den kisten	div herlichen kleit 
darinne si begegene	 den reken wolden gan 
da wart vil michel flizen	von schoenen wiben getan 
Gevelschet vrovwen varwe	 wie lucel man da vant 
si trvogen vf ir hovbten	von golde <liehtiv> bant	
daz waren schapel riche	 daz in ir schoene har
cerfuorten niht die winde	si warn hvbsch vn– clar
<In> solhen vnmvozen	svl wir die vrowen lan 
hie wart vil michel gahen	vber velt getan [65a]
von Ruedigeres vriunden	 da man die fursten vant 
si wurden wol enphangen	 in des marcgrauen lant
Do si der marcgraue	 zuo im komen sach 
ce sinen lieben gesten	vrolichen	er do sprach 
sit willekomen	ir herren	vn– al iwer man
hie in mime lande		vil gerne ich ivch gesach
Do nigem im die reken	mit triwen ane haz 
daz er irn willich were	wol erzeiget er daz 
besvnder gruozter Hagenen	den het er e bechant 
sam tet er Volkeren	vzer Burgonden lant
Er enphie ovch Dancwarten	do sprach der kuene degen 
sit ir uns welt beruochen	wer sol danne plegen
des vnseres ingesindes	daz wir haben braht	
do sprach der marchgraue	 ir svlt haben guote naht
Spannet uf	ir knehte	die hutten an daz velt 
swaz ir hie verlieset	des wil ich wesen gelt 
ziehet abe die zovme	div ros lazzet gan	
daz het in wirt deheiner	da vor uil selten getan 
Des freuten sich die geste	do daz geschafet was 
die herren riten dannen	sich leiten in daz gras
vber al die knehte	si heten guot gemach 
ich wen in an <der> verte	nie so samfte gesach
Div edel marchgrauinne	fur div burch was gegan
mit ir schonen tohter	 do sach man bi ir stan
minnecliche vrowen	vn– manich schoene meit 
die truogen vil der bovge	vn– herlichiv kleit
Daz edel gesteine	 luhte verre dan
vz ir vil richen wete	si waren wolgetan 
do komen ovch die geste	vn– erbeizten sa zehant 
hey waz man grozer zuhte	an den von Burgonden vant
Sex vn– drizech meide	vn– ander manich wip	
den was wol ze wunsche	geschafen der lip	
die giengen in enkegene	mit manigem kuenen man 
da wart schoene gruezen	von edelen wiben getan
Diu iunge marchgrauinne	kuste die kunige alle dri 
alsam tet ir muoter	da stuont Hagne bi 
ir vater hiez in kussen	do blicte si in an 
er duhte si so vorhtlich	daz si ez vil gerne hete lan
Doch mvoste si da leisten	daz ir der wirt gebot 
gemischet wart ir varwe	 si wart bleich vn– rot 
si kuste ovch Dancwarten	 danach den spilman 
durch sines libes ellen	wart in daz gruezen getan
Div iunge marchgrauinne	nam bi der hant
Gyselheren den iungen	von Burgonden lant 
alsam tet ir mvoter	Gvntheren den kuenen man 
si giengen mit den helden	vil harte vrolichen dan
Der wirt gie bi Gernote	in einen witen sal 
riter vn– frovwen	gesazen da zetal 
do hiez man balde schenken	den gesten gvoten win 
ia endorften nimmer helde	baz gehandelt sin	[65b]
Mit lieben ovgen blichen	wart gesehen <an>
Ruedegers tohter	div was so wolgetan 
ia trutes in den sinnen	vil manich riter gvot 
daz kvnd ovch si verdienen	si was uil hohe gemuot
Si gedahten swes si wolten	des moht ab niht geschehen 
hin vn– her wider	 wart da uil gesehen
an meide vn– an vrowen	der saz da genuoch 
der edel videlere	dem wirte holden willen truoch
Nach gewonheite	 so schieden si sich da 
rittere vn– vroewen	die giengen anderswa 
do rihte man die tische	in dem sale wit 
den vnkvnden gesten	man diende herlichen sit
Durch der geste liebe	hin ce tische gie
div edel marchgrauinne	ir tohter si do lie
beliben bi den kinden	da si von rehte saz 
die geste ir niht sahen	si mvote werlichen daz
Do si getrunken heten	vn– gezzen vber al 
do wisete man die kuenen	wider in den sal 
gemehelicher spruche	wart da niht verdeit 
der reite vil do Volker	ein degen kuene vn– gemeit
Do sprach offenlichen	der selbe spilman 
vil richer marchgraue	got hat an iv getan
vil genedichlichen	wan er iv hat	e	eben
ein wip so rehte schoene	darzvo ein wunnichehlichez leben
Ob ich ein furste were	sprach der degen san 
vn– solde tragen krone	 ce wibe wolde ich han
iwer schoene tohter	des wnschet mir der mvot 
div ist minnechliche ce sehene	darzvo edel vn– gvot
Des antwurte Gernot		der wol gezogene man 
vn– sold ich truttinne	nach minem willen han 
so wold ich solhes wibes	immer wesen vro	
des antwurte Hagne	harte zuchtichlichen do
Nv sol min herre Gyselher	nemen doch ein wip 
er ist so hoher mage	 der marchgrauinne lip 
daz wir gerne dienden	ich vn– sine man 
vn– solde si vnder krone	da ze den Burgonden gan
Div rede Ruedigeren	duhte harte gvot 
vn– ovch Gotelinde	ia vreute si in den mvot 
sid truogen an die helde	daz si ce wibe nam
Gyselher der edele	als ez kvnige wol gezam
Swaz sich sol fuegen	 wer mach daz vndersten	
man bat die iunchvrawen	hin ce hove gen 
do swuor man im ze wibe	daz wunnechliche wip 
dobte ovch er ze minnen	ir vil minneclichen lip
Man beschiet der iunchvrowen	burge vn– lant 
des sicherte da mit eiden	des edelen kvniges hant
vn– der herre Gernot	daz wurde daz getan 
do sprach der marchgraue	sid ich der burge niht enhan
so sol ich iv mit triwen	immer wesen holt 
ich gibe zvo miner tohter	silber vn– golt [66a]
so hundert sovmere	meist mvgen tragen 
daz ez den helden	nach eren mvge wol behagen
Do hiez man si beide	sten an einen rinch
nach gewoneheit	vil manich iungelinch
in vroelichem mvote	ir zegagene stvont 
si gedahten in ir sinnen	so noch die tumben gerne tvont
Do man begvnde vragen	die minnecliche meit 
ob si den reken wolde	ein teil was ez ir leit 
doch dahte si ce nemene	den wætlichen man 
si schamte sich der vrage	so manich meit hat getan
Ir riet ir uater Ruediger	daz si spreche ia 
vn– daz si in gerne næme	 vil schiere do was da
mit sinen wizen handen	 der si vmbesloz 
Gyselher der iunge		swie lucel si sin doch genoz
Do sprach der marchgraue	 ir edeln kvnige rich 
als ir nv vider ritet	daz ist gewonlich	
heim ce Burgonden	so gib ich iv min kint 
daz ir si mit iv fueret	daz gelobeten si sint
Swaz man da schalles horte	den mvosen si doch lan 
man hiez die iunchvrowen	 ce kemenaten gan 
vn– ovch die geste slafen	mit rvowe an den tac 
do bereite man die spise	der wirt ir guotlich plach
Do si enbizen waren	si wolden dannen varn
gen der Hvnen lande	 daz hiez ich wol bewaren 
sprach der wirt edele	 ir svlt noch hie bestan 
wan ich so lieber geste	selten iht gewnnen han
Des <antwurte> Dancwart	des mach niht gesin 
wa nemet ir die spise	daz brot vnd ovch den win 
daz ir so manigen reken	noch <heint> mvozet han 
do daz der wirt erhorte	er sprach	ir svlt die rede lan
Mine vil lieben heren	 ir svlt mir niht uersagen 
ia gib ich iv diespise	ce viercehen tagen
mit allem dem gesinde	daz mit iv her ist komen 
mir hat der kvnich Ezel	noch vil wenich iht genomen
Swie sere si sich werten	si mvosen da bestan
vnz an den vierden morgen	do wart da getan
von des wirtes rnilte	daz verre wart geseit 
er gap sinen gesten	beidiv ros vn– kleit
Ez kvnde ganger niht gewern	si mvosen dannen varn 
Rvedeger der kuone	kvnde wenich iht gesparn
vor siner milte	swes iemen gerte nemen 
daz verseiter niemen	ez mvos in allen wol gezemen
Ir edel ingesinde	<brahte> fur daz tor
gesatelt vil der moere	do kom zvo in da vor
vil vremder reken	si truogen schilde enhant 
wan si wolden riten	 in daz Ezelen lant
Der wirt do sine gabe	bot vber al 
ê die edelen geste	koemen fur den sal 
er kvnde miltlichen	mit grozen eren leben 
sine tohter schoene	het er Gyselher gegeben [66b]
Do gab er Gernote	ein wafen gvot genvoch 
daz er sit in sturmen	vil herlichen truoch 
der gabe im wolde	des marcgrauen wip 
doch verlos Ruediger	da von sider den lip
Do gab er Gunther	dem helde lobelich 
wol truoch mit eren	der edel kunich rich	
swie selten er gabe enphienge	 ein wafenlich gewant 
da nach neic Gunther	 des edelen Rvodigers hant
Gotlint bot Hagnen	als ir wol gezam 
ir minnecliche gabe	sit si der kunich nam 
daz er ane ir stivre	zvo der hochgezit
von ir niht uaren solde	doch widerreite er ez sit
Allez des ich ie gesach	sprach do Hagne 
so en gerte ich innen mere	niht ze tragene
niwan ienes schildes	 dort an iener want 
den wolde ich gerne fueren	in Ezelen lant
Do div marcgrauinne	 Hagnen rede vernam 
ez mande si ir leide	weinens si gezam 
do dahte si vil tivre	an Nuodunges tot 
den het erslagen Wittege	da von het si iamers not
Si sprach zuo dem degne	 den schilt wil ich iv geben 
daz wolde got von himele	daz er noch solde leben	 
der in da truoch en ende	der lac in sturme tot 
den mvoz ich immer weinen	des gat mir armer not
Div edel marchgrauinne	von dem sedele gie 
mit ir uil wizen handen	si den sshilt gevie 
iv vrowe truoch in Hagnen	er nam in an die hant 
iv gabe was mit eren	an den reken gewant
in hulft von liehtem pfelle	obe siner varwe lac	
ezzeren schilt deheinen	beluhte nie der tac	
von edelem gesteine	der sin hete gegert
ce	kovfen	an der koste	was er wol tusent marche wer
Den schilt hiez do Hagne	von im tragen dan 
do begvnde Dancwart	hin ze hove gan 
dem gap vil richiv cleider	des marcgrauen chint 
div truoch er da zen Hvnen	vil vrolichen sint
Allez daz der gabe	 von in wart genomen 
in ir deheines hende	wer ir niht bechomen
wan durch des wirtes liebe	derz in so schone bot 
sid wurden si im so vient	daz si in slahen mvosten tot
Volker der vil snelle	mit siner videlen dan
gie gezogenlichen	fur Gottelinde stan 
er videlte sveze doene	vnde sanch ir siniv liet 
da mit nam er urlop	da er von Beclaren schiet
Ir hiez div marchgravinne	ein ladetragen 
von vriuntelicher gabe	mvget ir horen sagen 
dar vz nam si zwelf povge	vn– spien irns an die <h>
die sult ir hinnen fueren	in daz Ezelen lant
vnd sult durch minen willen	si ze hove tragen 
swem ir wider wendet	daz man mir mvge sagen [67a]
wie ir mir habet gedienet	da ze der hochcit	
des div vrovwe gerte	vil wol leistete er daz sit
Do sprach der wirt zen gesten	 ir svlt dester samfter varn 
ich wil iuch selbe leiten	vn– heizen wol bewaren 
daz in vf der straze	 niemen mvge schaden	
do wurden sine sovme	harte schiere geladen
Der wirt wart wol bereitet	mit funf hundert man
mit rossen vnd mit kleideren	die fuort er mit im dan
vil harte frolichen	zvo der hochgezit 
der einer mit dem libe	kom nie ce Beclaren sit
Mit kusse minneclichen	der wirt do dannen schiet 
also tet ovch Gyselher	als im sin tvgen riet 
mit vmbeslozen armen	 si trivten schoeniv wip 
daz mvoste sit beweinen	vil maniger iunchvrovwen lip
Do wurden allenthalben	die venster vf getan 
der wirt mit sinen mannen	ze rossen wolde gan 
ich wan ir herze in seite	div lkrefteclichen leit 
da weinde manich vrovwe	 vn– manich wetlichiv meit
Nach ir lieben frivnden	 genvege heten ser 
die si ce Bechelaren	 gesahen nimmer mer 
doch riten si mit vrevden	nider vber sant
zetal bi Tvonovwe	in daz Hvnische lant
Do sprach ce den Bvrgonden	der riter vil gemeit 
Ruedeger der edele	 ia svlen wir niht verdeit
wesen vnser mere	 daz wir ce den Hvnen komen 
im hat der kvnich Ezel	nie so liebes niht vernomen	 
Zetal durch Osteriche	der bote balde reit 
den luten allenthalben	wart daz wol geseit 
daz hie helde koemen	von Wurmez vber Rin 
des kvniges ingesinde	kvnd ez niht leider gesin
Die boten fur strichen	mit den meren 
daz die Niblvnge	ze den Hvnen weren 
dv solt si wol enphahen	Kriemhilt	vrovwe min 
dir koment nach grozen eren	die vil lieben brueder din
Kriemhilt div vrovwe	 in einem venster stvont 
si warte nach den magen	so vriunt nach frivnden tvont 
von ir vater lande	sach si manich man 
der kvnich friesch ovch div mere	vor liebe er lachen hegan
Nv wol mich miner vrovden	so sprach Kriemhilt 
hie bringent mine mage	vil manigen niwen schilt
vnd halsperge wize	 swer nemen welle golt 
der denke miner leide	vnd wil im immer wesen holt