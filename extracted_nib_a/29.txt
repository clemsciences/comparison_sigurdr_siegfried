o schieden sich die zwene	reken lobelich 
Hagen von Trony	vn– ovch her Dyterich	
do blikte vber ahsel	ein Gvnthers man
nach eime hergesellen	den er vil schiere gewan
Do sach er Volkern	 bi Gyselhere sten 
den spehen videlere	er bat in mit im gen 
wan er vil wol erckande	sinen grimmen mvot 
er waz an allen dingen	ein ritter kvene vn– gvot
Noch liezen si die herren	vf dem hove stan 
niwan si zwene aleine	 sach man dannen gan
vber den hof vil verre	fvr einen palas wit 
die vz erwelten degne	 vorhten niemannes nit
Si gesazen vor dern hvse	gein eime sal	
der waz Kriemhilde		 vf eine banch zetal 
do lvht in vor	dem libe	ir herlich gewant 
genvoge die daz sahen	 heten gerne si bekant
Alsam tier div wilden	gekaphet wurden an
die vbermveten helde	von den Hvnen man 
si ersach dvrch ein venster	ein Ecelen wip 
dez war aber betrvebet	der schoenen Kriemhilde lip
Ez mande si ir leide	weinen si began 
des hete michel wunder	die Ecelen man 
waz ir so rehte swere	verrihtet hete ir mvot 
si sprach	daz hat Hagne	ir helde kvene <vnde> gvot
Si sprachen zvo der vrowen	wie ist daz geschehen 
wan wir ivch nivlich	 haben vro gesehen 
nie niemen wart so kvene	derz iv hat getan 
heizet irz vns rechen	ez sol im an sin leben gan
Daz wold ich immer dienen	swer reche miniv leit 
allez dez er gerte	dez wer ich im bereit 
ich bivte michiv ze fvezen	sprach des kvniges wip 
rechet mich an Hagnen	daz er verlieze den lip
Do garten sich vil balde	sehcek kvener man
dvrch Kriemhilde willen	 si wolden hin gan
vn– wolden slahen Hagnen	den vil kvenen man 
vn– ovch den videlere	daz wart mit rate getan
Do div kvniginne	ir schar so kleine sach 
in eime grimmem mvote	si ze den helden sprach 
dez ir da habet gedingen	des svlt ir abe gan 
ia endvrfet ir so ringe	Hagnen nimmer bestan
Swie starc vn– swie kvene	von Trony Hagne si 
noch ist verre stercher	der im da sitzet bi	[69b]
Volker der videlere	der ist ein vbel man 
ia ensvlt ir die helde	niht so lihte bestan
Do si daz gehorten	do garte sich ir mere 
vierhvndert rechen	div kvniginne her
waz dez vil genoete	daz si in tete læit 
da von wart sid den degnen	<michel> sorge bereit
Do si vil wol gewafent	ir gesinde sach 
zvo den snellen reken	div kvniginne sprach 
nv bitet ein wile	ia svlt ir stille stan 
ich wil vnder krone	zvo minen vinden gan
Un– hoeret itewize	waz mir hat getan
Hagne von Trony	Gvnthers man 
ich weiz in so vbermveten	daz er mir lovgent niht 
so ist ovch mir vnmere	swaz im darvmbe geschiht
Do sach der videlere	 ein wundern kvene man 
die edeln kvniginne	 ab einer stiegen gan
nider ab eime hvse	do er daz ersach 
Volker der kvene	 zvo sime hergesellen sprach
Nv schovwet	vrivnt Hagne	wa si dort here gat 
div vns an triwe	inz lant geladet hat 
in gesach mit kvniges wibe	nie so manigen man 
die swert enhende trvogen	also stritlichen gan
Wizzet ir	vrivnt Hagne	 ob si iv sin gehaz 
so wil ich iv daz raten	so hvetet deste baz
des libes vn– der eren	 ia dvncket ez mich gvot 
als ich mich versinne	 si sint vil zornich gemvot
Und sint ovch svmeliche	cen brvsten also wit 
swer sin selbes hveten	wil	des ist wol zit 
ich wene si die liehten	brvnne an in tragen 
wen si da mit mainen	daz en hoer ich niemen sagen
Do sprach in zornes mvote	Hagne der chvene man 
ich weiz wol daz ez allez	ist vf mich getan 
daz si div liehten wafen	tragent an der hant 
vor den moeht ich geriten	noh in der Bvrgonden lant
Nv saget mir	vrivnt Volker	ob ir mir welt gestan 
ob mit mir wellent striten	Kriemhilde man 
daz lazet ir mich hoern	 also liep als ich iv si 
ich won iv immer mere	mit triwen dienstlichen bi
Ich hilfe iv sicherlichen	so sprach der spilman 
ob ich vns hie engegne	 sehe den kvnich gan
mit allen sinen reken		 die wile ich leben mvoz 
so entwiche ich iv dvrh vorhte	nimmer vz helfe einen fvoz
Nv lon iv got von himele	 vil edel Volker 
ob si mit mir stritent	wez bedarf ich danne mer 
sid ir mir helfen wellet	als ich han vernomen 
so svln dise reken	vil gewerlichen chomen
Nv ste wir von dem sedele	sprach der spilman 
si ist ein kvnigin	vn– lat si fvr gan	[70a]
bieten ir die ere	si ist ein edel wip 
damite ist ovch getiwert	vnser ietweders lip
Nein	dvrch min liebe	sprach do Hagne 
so wolden sich versinnen	dise degne 
daz ichz dvrh vorhte tete	vn– sold ich hin gen 
ich wil dvrch ir deheinen	nimmer von dem sedel sten
Ia zimet ez vns beiden	 zware lazzen baz 
zwiv sold ich den eren	 der mir ist gehaz 
daz getvon ich nimmer	 die wile ich han den lip 
ovch enrvoch ich waz mich nidet	des kvnic Eceln wip
Der vbermvete Hagne	lette vber siniv bein
ein vil liehtez wafen	vz des knophe schein
ein vil liehter iaspis	grvener danne ein gras 
wol erkand ez Kriemhilt	daz ez Sifrides waz
Do si daz swert erchande	do gie ir trvrens not 
daz gehilce was gvldin	div scheide ein borte rot 
ez mande si ir læide	weinen si began 
ich wene ez hete darvmbe	der kvene Hagne getan
Volker der snelle	zoh naher vf der banch
einen videlbogen starchen	michel vnde lanch 
gelich eime swerte	 schærf vnde breit 
do sazen vneruohten	 die zwene reken gemeit
Nv dvhten sich so here	die zwene chvene man 
daz niht wolden	 von dem sedel stan
dvrch niemens vorhte	des gieng in an den fvoz
div edel kvniginne	vn– bot in ointlichen grvoz
Si sprach	nv saget	her Hagne	wer hat nah iv gesant 
daz ir getorstet riten	her in ditz lant 
vn– ir daz wol erchandet	 waz ir mir habet getan 
hetet ir gvote sinne	 ir soldet ez billichen haben lan
Nach mir ensande niemen		sprach do Hagne 
man ladete her ze lande	 dri degne 
do heizent meine herren	so bin ich ir man 
deheiner hovereise		bin ich selden hinder in gestan
Si sprach	nv saget mir mer	zwiv tatet ir daz 
daz ir habet verdient	daz ich iv bin gehaz 
ir slvoget Sifriden	minen lieben man 
dez ich vntz an min ende	immer mer ze weinne han
Er sprach	waz sol des mer	der rede ist nv genvoch 
ich binz et aber Hagne	der Sifriden slvoch 
den helt ze sinen handen	wie ser er des enkalt 
daz div vrowe Kriemhilt	 die schoenen Prvnhilde schalt
Ez ist et ane lovgen	kvniginne rich 
ich han des allez schvlde	des schaden schedelich 
nv rech ez swer so welle	 ez si wip oder man 
ich enwold iv danne liegen	ich han iv leides vil getvon
Si sprach	daz hoeret	reken	wa er mir lovgent niht
aller miner leide	 swaz im da von geschiht 
daz ist mir vil vnmere	ir Eceln man	[70b]
die vbermvoten degne	sachen alle an ander an
Swer den strit da hvebe	so were da geschehen 
daz man den zwain gesellen	der eren mvese iehen 
wan siz in stvrmen heten	dike wol getan 
des sich iene vermazen	dvrh vorhte mvosen si daz lan
Do sprach der reken	 wes sehet ir mich an 
daz ich e da lobete	 des wil ich abe gan 
dvrch niemens gabe	verliezen min lip 
ia wil vns verleiten	des kvnich Eceln wip
Do sprach da bi an ander	 des selben han ich mvot 
der mir gebe tvrne	von rotem golde gvot 
disen videlere	 wol ich niht bestan
dvrh sine swinde blike	di ich an im gesehen han
Och erchenne ich Hagnen	von sinen ivngen tagen 
des mach man von dem reken	lihte mir gesagen 
in zwein vn– zweincik stvrmen	han ich in gesehen 
da vil maniger vrowen	ist herzeleit von im geschehen
Er vnd der von Spane	traten manigen stic 
do si hie bi Ecele	vahten manigen wic
ze eren dem kvnige	des ist vil geschehen 
darvmbe sol man Hagnen	der eren billichen iehen
Dannoch waz der reke	siner iare ein chint 
daz do die tvmben warn	wie grise die nv sintl
nv ist er chomen ze witzen	vn– ist ein grimmich man 
och treit er Balmungen	daz er vbele gewan
Da mite was gescheiden	daz niemen da enstreit 
do wart der kvniginne	 vil hercenlichen læit 
die helde kerten danen	ia vorhten si den tot
von dem videlere	 des gie in sicherlichen not
Do sprach der videlere	 wir han daz wol ersehen 
daz wir hie vinden vinde	als wir e horten iehen 
wir svln zvo den kvnigin	hintze hove gan 
so entar vnsere herren	mit strite niemen wol bestan
Wie dike ein man dvrh vorhte	manigiv dinch verlat 
swa so vrivnt bi vrivnde	gvetlichen stat
vn– hat er gvete sinne	 daz er sin niht entvot 
schade vil maniges mannes	wirt von sinnen wol behvot
Nv wil ich iv nv volgen	sprach do Hagne 
si giengen da si fvnden	 die ziern degne
in grozem antvange		an dem hove stan 
Volker der kvene		 vil lvte sprechen began
zvo den sinen herren	 wie lange welt ir sten 
daz ir ivh lazet dringen	 ir svlt ze hove gen
vn– hoeret an dem kvnige	wie der si gemvot	
do sach man sich gesellen	die helde kvene vn– gvot
Der fvrste von Berne	der nam an die hant
Gvnthern den vil richen	von Bvrgonden lant 
Irnvrit nam Gernoten	 den vil chvenen man 
do sach man Rvedegern	 ze hove mit Gyselhere gan	[71a]
Swie iemen sich gesellete	vn– och ze hove gie 
Volker vn– Hagne		geschieden sich nie 
niwan in eime stvrme	vntz an ir endes zit 
daz mvozen edele vrowen	beweinen grozlichen sit
Do sach man mit den kvnigen	ze hove gan
ir edeln ingesindes	tvsent kvener man 
dar vber sehzik rechen	die worn mit in komen 
die hete in sime lande	der kvene Hagne genomen
Hawart vn– Irinc	 zwene vz erwelte man	
die sach man geselleclichen	bi den kvnigen gan 
Dancwart vn– Wolfhart		ein tiwerlicher degen 
die sach man wol ir tvgende	vor den andern phlegen
Do der voget von Rine	in den palas gie 
Ecel der riche	daz langer niht enlie 
er spranch von sime sedele	als er in komen sach 
ein grvoz so rehte schoene	von kvnige nie mer geschah
Sit willekomen	her Gvnther	vn– och her Gernot 
vn– iwer brvoder Gyselher	 min dienst ich iv enbot
mit triwen willeclichen	 ze Wormz vber Rin 
vn– allez daz gesinde	daz sol mir willekomen sin
Nv sit vns groze willechomen	ir zwene degne 
Volker der vil kvene	 vnd ovch Hagne 
mir vn– miner vrowen	her in ditze lant 
si hat iv boten manigen	hin ze Rine gesant
Do sprach von Trony Hagne	 des han ich vil vernomen 
wer ich dvrch min herren	zen Hvnen niht enkomen 
so wer ich io ze ern	geriten in daz lant	
do nam der wirt edel	die lieben geste bi der hant
Er brahte si ze dem sedele	da er e selbe saz 
do schancte man den gesten	 mit vlize tet man daz	
in witen goldes schallen	mete	moraz vn– win 
vn– bat die ellenden	 groze willechomen sin
Do sprach der chvnic Ecel	 des wil ich iv veriehen 
mir enchvnde in dirre werlde	lieber niht gcschehen 
des ist der kvniginne	vil michel trvrn benomen
Mich nimet des immer wunder	waz ich iv hab getan	
so manigen gast vil edele	den ich gewunnen han	
daz ir nie gervohet	 komen in miniv lant 
daz ich ivch nv gesehen han	daz ist ze vroeden mir gewant
Dez antwurte Rvedeger	ein riter hoch gemvot 
ir mvget si sehen gerne	ir triwe div ist gvot 
miner vrowen mage	 der eren kvnnen phlegen 
si bringent iv ze hvse	manigen wetlichen degen
An svnewenden abent	 die herren warn komen
in Eceln hof des richen	vil seltem ist vernomen
von also hohem grvoze	als er die helde enphie 
nv waz och ezzens zit	 der kvnich mit in ze tische gie
Ein wirt bi sinen gesten	schoner nie gesaz	[71b]
man gab in volleclichen	trinchen vnde maz 
allez des si gerten	des waz man in bereit 
nan hete von den helden	vil michel wunder geseit