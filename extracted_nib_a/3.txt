en	herren mvoten selten	deheiniv herzeleit 
er horte sagen mere	wie ein schoeniu meit
were in Burgonden	 ze wunsche wolgetan 
von der er sit vil frovden	vnd arebeit gewan
Div ir vnmazen schoene	 was uil witen kunt 
vnd ir hohgemvote		zvo der selben stvnt
an der iunchfrovwen	so manich helt ervant 
ez ladete vil der geste	in Gunthers lant
Swaz man der werbenden	 nach ir mine ie gesach 
Chriemhilt in ir sinne	ir selber ie veriach 
daz si deheinen wolde	ze truotenne han 
<er> was ir vil vremde	dem si wart sider vndertan
o dacht vof hohe minne	daz Siglinde kint 
z was ir aller werben	wider in ein wint 
er mohte wol verdienen	schoener frovwen lip 
sit wart diu edel Chriemhilt	des <chuonen> Sifrides wip
Im rieten sine mage	 vnd ander sine man 
sit er vof stete minne	tragen wolde wan 
daz eine danne wurbe	div im moehte zemen 
do sprach der edel Sifrit	 so wil ich Chriemhilden nemen 
die schoenen iungfrovwen	von Burgvnden lant
dvrch ir vnmazlich schoene	daz ist mir wol bekant	[3a]
nie keiser wart so riche	der wolde haben wip 
<	me> wol ze minne	der richen kuniginne lip
Disiu selben mære	gehorte Sigmunt 
ez reiten sine lute	da von wart im kvnt
der wille sines kindes	ez was im harte leit 
daz er werben wolde	 die vil herliche meit
Ez gefriesch ovch Siglint	des edeln kuniges wip 
si hete groze sorge	vmb ir kindes lip 
wan si wol erkande	Gunthern vnd sine man 
den gewerbt man sere	dem degne leiden began
Do sprach der kuone Sifrit	 vil lieber vater min 
ane edelr frovwen minne	 wold ich immer sin 
ich enwurbe daz min herze	groze liebe hat	
swaz iemen rede kvnde	 des was deheinr slahte rat
Unde wildu niht erwinden	 sprach der kvnich do 
so bin ich dins willen	werlichen vro 
vnd wil dir ze helfen enden	so ich aller beste kan 
doch hat der kunich Gunther	vil manigen hochuertegen man
Obe ez ander nieman were	wan Hagene der degen 
der kan mit vbermvete	wol hochverte pflegen 
daz ich des sere furchte	ez mug vns werden leit 
ob wir werben wellen	 die herlichen meit
Waz mag uns gewerren	sprach do Sifrit 
swaz ich frivntliche	niht ab in erbit 
daz mach sus erwerben	mit ellen da min hant 
ich trovwe an im erdwingen	beidiv lute vnde lant
Do sprach der fvrste Sigmvnt	 din rede ist mir leit 
wan wurden disiv mære	ze Rine geseit 
dvn doerftest nimmer geriten	in Gunthers lant 
Gvnther vnde Gernot	die sint mir lange bechant
Mit gewalte nieman	erwerben mach die maget	
so sprach der kunich Sigmunt	daz ist mir wol gesaget 
wil aber dv mit rechen	riten in daz lant 
obe wir iht haben friunde	die werdent schiere besant
Des ist mir niht ze mvote	sprach aber Sifrit 
daz mir svlen ze Rine	reken volgen mit
dvrch deheine heruart		daz wære mir vil leit	
da mit ich solde ertwingen	die vil herlichen meit
Si mach wol sus ertwingen	da min eins hant 
ich wil selbe zwelfter	in Gvnthers lant 
dar svlt ir mir helfen	vater Sigmunt	
do gap man sinen degnen	ze chleidern gra vn– bunt
Do uernam ch disiu mere	sin mvoter Siglint 
si begvnde troevren	vmb ir liebez kint 
daz vorchte si uerliesen	von Gvnthers man 
div edel kvnniginne	vil sere weinen began
Sifrit der herre	gie da er si sach 
wider sine mvoter	er gvotlichen sprach 
frovwe	ir svlt niht weinen	durch den willen min 
ia wil ich ane sorge	vor allen vienden sin	[3b]
Vnde helfet mir der reise	 in Burgonden lant 
daz ich vnd mine rechen	 haben solch gewant 
daz also stolze rechen	mit eren mvgen tragen 
des wil ich iv genade	 mit triwen wærlichen sagen
Sit du niht wil erwinden	sprach frov Siglint 
so hilf ich dir der reise	min einigez kint 
mit der besten weten		die riter ie getruoch 
dir vn– dinen gesellen	ir sult ir fueren genuoch
Do neich der kvniginne	Sifrit der iunge man 
er sprach	ich wil ze der verte	niemen mere han
niwan zwelef reken		 den sol man brveuen wat 
ich wil daz gerne sehen	wie ez vmbe Chriemhilde stat
Do sazen schoene frovwen	 naht vnde tac 
daz luzel ir deheiniv	ruowe gepflac 
vnze man geworhte	 die Sifrides wat 
er wolde siner reise	haben deheiner slahte rat
Sin vater hiez im zieren	sin riterlich gewant 
da mit er wolde rvmen	daz Sigmundes lant 
vnd ir vil liehten bruneie	die wrden ovch bereit 
vnd ir veste helmen	ir schilde schoene vnde breit
Do nahte in ir reise	 zvo den Burgonden dan 
vmb si begvnde sorgen	wip vnde man 
ob si immer komen solden	heim wider in ir lant 
die helde in hiezen sovmen	beide wafen vnd gewant
Ir ros div waren schoene	ir gereite goldes rot 
lebte iemen vbermueter	 des enwas niht not 
danne wære Sifrit	 vnd die sine man 
vrlovbes er do gerte	zuo den Burgonden dan
In werten trurichliche	der kvnich vnd sin wip 
er troste minnechliche	do ir beider lip 
er sprach	ir svlt niht weinen	durch den willen min 
immer ane sorge	sult ir mins libes sin
Ez was leit den rechen	ez weinte ovch manech meit 
ich wene	in hete ir herze	rehte daz geseit 
da von daz in so vil der friunde	da uon gelege tot 
von svlden si do chlageten	des gie in wærlichen not
An dem sibenden morgen	ze Wormz vof den sant
riten die uil chvonen	allez ir gewant
was von roteme golde	ir gereite wol getan 
ir ros in giengen ebne	des chvonen Sifrides man
Ir schilde waren niwe	lieht vn– breit 
vnde vil schoene ir helmen	do ze houe reit
Sifrit der vil chuene	in Gvnthers lant 
man gesach an helden	nie so herlich gewant
Div ort der swerte giengen	nider vof die sporn 
ez fvorten scharpe gern	die riter vz erkorn 
Sifrit der fuorte ir einen	wol zweier spannen breit 
der ze sinen ecken	 vil harte vreislichen sneit
Die goltuarben zovme	fuorten si an der hant 
sidiniu wrbuege	 sus chomens in daz lant	[4a]
daz volch si allenthalben	kaphen an began 
do liefen in enkegene	vil der Gvnthers man
Die hochgemvoten rechen	riter vn– chneht 
die giengen zvo den herren	daz was michel reht	
vnde enphiengen die geste	<in> ir herren lant 
vnd namen in die moere	mit den schilden von der hant
Diu ros si wolden dannen	ziehen an gemach 
Sifrit der vil chuone	wie snelle er do sprach 
lat vns sten die moere	mir vnde minen man 
wir wellen schiere hinnen	des ich gvoten willen han
Swem sin kvnt div mere	 der sol mich niht verdagen 
wa ich den kvnich vinde	daz sol man mir sagen 
Gvnthern den vil richen	voz Burgunden lant	
do sagte ez ime einer	dem ez rehte was bechant
Welt ir den kvnich vinden	daz mach vil wol geschehen 
in ienen salen witen	han ich in gesehen
bi den sinen helden	 da sult ir hine gan 
da mvget ir bi im vinden	manigen herlichen man
Nv waren deme kvnige	div mere geseit 
daz da komen weren	ritter wol gemeit 
die fuorten riche brunne	vnd erlich gewant 
si derkanden nieman	in der Burgunden lant
Den kunich nam des wunder	von wannen choemen dar
die herlichen reken	in wæte lieht gevar
vnd mit so gvoten silden	niv unde breit 
daz im daz sagte nieman	 daz was Gunthere leit
Des antwurtete dem kvnige	von Mecen Ortwin	
rivch vnde kuene	mohte er vil wol sin 
sit wir ir niht erchennen	so sult ir heizzen gan
nach minem oeheim Hagnen	den sult ir si sehen lan
Dem sint kvnt div riche	vnd elliv vremdiu lant 
sin im die herren kunde	daz tuo er uns bechant	
der kunich bat in bringen	vnd die sine man 
man sach in herliche	mit reken hin ze houe gan
Waz sin der kunich wolde	des fragte Hagne 
ez sint in mime huose	vnchvnde degne 
die niemen hie bekennet	habet irs <ie> gesehen 
des solt du mir	Hagne	hie der warheit veriehen
Daz tuon ich	sprach Hagne	 zvo einem venster er do gie 
sin ovgen er da wenden	zuo den gesten lie 
wol behagte im ir geuerte	 vnd ovch ir gewant 
si waren im vil vremde	 in der Burgunden lant
Er sprach	von wannen komen	die reken an den Rin 
ez moehten fursten selbe	oder fursten boten sin 
ir ros div sint schoene	ir chleider harte guot 
von svannen si choment	si sint helde hoch gemvot
Also sprach do Hagne	ich wil des wol veriehen 
swie ich niemere	Siuriden habe gesehen 
so wil ich wol gelovben	swie ez darumbe stat 
daz ez si der reke	 der dort so herlichen gat	[4b]
Er bringet niwiu mere	 her in dizze lant 
die kuenen Niblunge	 sluoch des heldes hant 
Silbunch vnd Niblungen	des richen kuniges kint 
er frvmte starchiu wunder	mit siner krefte sint
<Da> der helt aleine	an alle helfe reit 
er vant vor einem perge	als mir ist geseit 
<pei> Niblvnges horde	vil manigen chvenen man 
die warn im ee vil vromde	vntz er ir chvende da gewan
Der hort Niblunges	 der was gar getragen
vz eime holn berge	 nu horet wunder sagen 
wie in wolden teilen	der Niblunge man 
daz sach der degen Sifrit	den helt es wndern began
Er chom zvo zim so nahen	daz er die helde sach
vnd ovch in die degne	ir einr darunder sprach 
hie chumet der starke Sifrit	der helt von Niderlant 
vil seltsaniv mære	er an den Niblungen vant
Den reken wol enphiengen	Schilbunch vnd Niblunch 
mit gemeinem rate	die edelen fursten iunch
den schaz in baten teiln	den wætlichen man 
vnde gerten des mit flize	der herre loben inz began
Er sach so uil gesteines	so wir horen sagen 
hundert ganze wagene	ez heten niht getragen 
noch me des roten goldes	von Niblvnge lant 
daz solt in allez teilen	des kvenen Sifrides hant
Do gaben si im ze miete	daz Niblunges swert 
si waren mit dem dienste	vil ubele gewert 
den in da leisten solde	Sifrit der helt guot 
er enkvndez niht verenden	si waren zornich gemvot
Si heten da ir friunde	zwelf kuener man 
daz starke risen warn	waz chvndez si ueruan 
die sluoch sit mit zorne	diu Sifrides hant 
vnd reken siben hundert	twang er von Niblvnge lant
mit dem guoten swerte	 daz hiez Balmunch 
durch die starken <vorhte>	vil manich reche iunch 
die si ze dem swerte heten	vnd an den kuenen man 
daz lant zuo den burgen	si im taten vndertan
Dar zuo die richen kvnige	 die sluog er beide tot 
er chom von Albriche	 sit in groze not 
der wande sine herren	rechen da zehant 
vnz er die grozen sterke	sid ab Sifride vant
Don chvnd im niht gestriten	daz starke getwerch 
alsam die lewen wilde	si liefen an den perch 
da er die tarnchappe	sit Albriche angewan 
do was des hordes herre	Sifrit der vreisliche man
Die da torsten vehten	die lagen alle erslagen 
den satz den hiez er balde	fuoren vnde tragen
da in da uor namen	die Niblunges man 
Albrich der vil starke	do die kameren gewan
Er muos in sweren eide	er diente im so sin chneht 
aller hande dinge	 was er im gereht	[5a]
so sprach von Tronie Hagne	daz hat er getan 
also grozer krefte	nie mer reke gewan
Noch weiz ich an ime mere	daz mir ist bechant 
einen lintrachen	sluoch des heldes hant 
er badete sich in dem bluote	sin huot wart hurnin 
des snidet in chain wafen	 daz ist diche worden schin
Wir sulen den iungen herren	enphahen dester baz 
daz wir iht verdienen	des snellen rechen haz 
sin lip der ist so schoene	man sol in holden han 
er hat mit siner chrefte	 so manigiu wunder getan
Do sprach der kunige des landes	 nu si vns willechomen 
er ist edel vnde kuone	daz han ich wol uernomen 
des sol er geniezen	in der Bvrgonden lant	
do gie der herre Gunther	da er Sifriden vant
Der wirt vnd sine geste	enpfiengen so den gast 
daz in an ir zvhten	vil luzel ie gebrast 
des begvnde in nigen	der wetliche man 
daz si im heten gruozen	so rehte schoene getan
Mich wndert diser mære	sprach der kunich zehant 
von wannen ir	edel Sifrit	sit chomen in ditze lant 
oder waz ir wellet werben	ze Wormz an den Rin	
do sprach der gast ze dem kvnige	 daz sol iv unverdaget sin
Mir wart gesaget mere	in <mines> vater lant 
daz hie bi iv weren	 daz hete ich gerne bechant	
die kuonsten reken	des han ich vil vernomen 
die ie kvnich gewunne	darumbe bin ich her bechomen
ovch hoere iuch selben	der <degenheite> iehen 
daz man kvnich deheinen	chuoner habe gesehen 
des redent vil die lute	vber elliv disiv lant 
nune wil üch niht erwinden	vntz ez mir werde bechant
Ich bin ovch ein reche	vnde solde krone tragen 
ich wil daz gerne fuege	daz si von mir sagen 
daz ich habe von rehte	beidiu lute vn– lant 
darumbe sol min ere	vnd ovch min hovbet wesen phant
Nv ir sit so kuone	als mir ist geseit 
nune ruoche <ich>	ist ez ieman	liep oder leit 
ich wil an iv ertwingen	swaz ir muget han 
lant vnde burge		 daz sol mir werden vndertan
Den kunich hete wnder	vnd sine man alsam
vmbe solhiu mære	 als er hie uernam 
daz er des hete willen	er name im siniu lant 
daz horten sine degne	 do wart in zvrnen bechant
Wie het ich daz uerdienet	sprach Gunther der <degen> 
des min vater lange	mit eren hat gepflegen 
daz wir daz solden verliesen	von iemans uberchraft 
wir liezen vbel schinen	daz wir ovch pflegen riterschaft
Ich ne wils niht erwinden	sprach der kuone man 
ez en mvgen von dinen ellen	din lant den fride han 
ich wils alles walten	vnd ovch div erbe min 
erwirbest dus mit sterche	div sulen dir vndertanech sin	[5b]
Din erbe vnd ovch daz mine	sulen geliche ligen 
sweder vnser einer	an dem anderen mach gesigen 
dem sol ez allez dienen	die lute vnd ovch diu lant	
daz widerredet Hagne	 da unde Gernor sa zehant
Wir han des niht gedingen	sprach do Gernot 
daz wir iht lande ertwingen	 daz iemen darumbe tot
gelige vor heldes handen	wir haben richiv lant 
div dienent vns ze rehte	 ze niemen sint si baz bewart
Mit grimmegen mvote stuonden	da die frivnde sin 
do was ovch darunder	von Mecen Ortwin 
der sprach	disiu suone	ist mir harte leit 
iv hat der starke Sifrit	vnuerdient widerseit
Ob ir vnd iwer brueder	hetet niht die wer 
vnd ob er danne hete	ein ganzez kvniges her 
ich trute wol erstriten	daz der kuene man
dise starche ubermvote	 von waren schulden muose lan
Daz zurnde harte sere	 der helt von Niderlant 
er sprach	sich sol uermezen	niht wider mich din hant 
ich bin ein chunich riche	so bistv kvniges man 
ian dorften mich din zwelue	mit strite nimer bestan
Nach swerten rief do sere	von Mezen Ortwin	
er mohte Hagnen swester svn	von Tronie vil wol sin 
daz der so lange dagte	daz was dem kunige leit 
do vnderstuont ez Gernot	ein riter chuone vnde gemeit
Er sprach zvo Ortwine	 lat iwer zurnen stan 
vns hat der herre Sifrit	solhes niht getan 
wir mvgenz noch wol scheiden	mit zvhten	dest min rat	
vnd haben in ze frivnde	daz vns noch lobelicher stat
Do sprach der starke Hagne	 vns mac wol wesen leit 
allen dinen degnen	daz er ie gereit
durch striten her ze Rine	er soldez haben lan 
im heten mine herren	solher leide niht getan
Des antwrte Sifrit	der kreftige man 
muot iuch daz	her Hagne	daz ich gesprochen han 
so sol ich lazen chiesen	daz die hende min
wellent vil gewaltich	hie ze den Bvrgonden sin
Daz sol ich eine wenden	sprach aber Gernot 
allen sinen degnen	reden uerbot
iht mit ubermvote	 des im were leit 
do gedahte ovch Sifrit	an die vil herlichen meit
Wie zeme <vns> mit iv striten	sprach aber Gernot 
swaz helde nu darunder		mvozen ligen tot 
wir hetens luzel eren		vnd ir vil chleinen frum	
des antwrt ime do Sifrit	des kuniges Sigemvndes svn
Warumbe bitet Hagne	 vnd ovch Ortwin 
daz er niht gahet striten	mit den frivnden sin 
der er hie so manegen	ze den Burgonden hat	
si mvozen rede uermiden	daz was Gernotes rat
Ir sult vns wesen willechomen	so sprach daz voten kint 
mit <iwern> hergesellen	die mit iv komen sint 
wir svlen iuch gerne dienen	ich vnde die mage min	[6a]
do hiez man den gesten	senchen den Gunthers win
Do sprach der wirt des landes	 allez daz wir han	
geruochet irs nach ern	daz si iv undertan
vnd si mit iv geteilet	lip unde guot	
do wart der herre Sifrit	ein luzel sanfter gemuot
Do hiez man in behalten	 allez ir gewant 
die besten herberge	 man suohte	die man vant 
Sifrides knehten	 man schuof in guot gemach 
den gast man sit vil gerne	ze den Burgunden sach
Man bot im michel eren	danach ze manigen tagen 
tusent stvnden mere	danne ich iu kan gesagen 
daz hete versolt sin ellen	ir svlt gelovben daz 
in sach vil lucel iemen	der im wære gehaz
Sich flizen churzewile	 die kunige vnd ovch ir man 
so was er ie der beste	 swes man da began 
des enchunde im gevolgen nieman	so michel was sin kraft 
so si den stein wrfen	oder schuzen den schaft
Swa si bi den frovwen	durch ir hofscheit
kurzwile phlagen	 die riter vil gemeit 
da sach man ie vil gerne	den helt von Niderlant 
er hete vof hohe minne	 sine sinne gewant
Swes man ie begunde	des was sin lip bereit 
er truoch in sime sinne	ein minnecliche meit 
vnd ovch in ein diu frovwe	die er noch nie gesach 
div im in heimliche	vil dike guotlichen sprach
Swenne vof deme houe wolden	spilen da diu kint 
riter vnde knehte	daz sach vil diche sint
Chriemhilt durch die venster	div kvniginne her 
deheiner churzwile	bedorfte si in den citen mer
Wester daz si in sehe	die er in herzen truoch 
da het er kurtzwile	immer von genuoch 
sehen si siniv ovgen	ich wil wol wizen daz 
daz im in dirre werlde	nimmer kvnde werden baz
Swenner bi den helden	vof dem houe stuont 
also noch die lute	durch kurzewile tuont 
so stuont so minnecliche	daz Siglinde kint 
daz in von herzeliebe	trute manich vrowe sint
Er gedaht ovch manige zite	wie sol daz geschehen 
daz ich die maget edele	mit ovgen mvge sehen 
die ich von herze minne	vnde lange han getan 
diu ist mir noch vil fremde	des mvoz ich truorich gestan
So ie die kunige riche	riten in ir lant 
so muosen ovch die rechen	mit in al zehant 
da mite muost ovch Sifrit	daz was den frovwen leit 
er leid ovch von ir minne	dike michel arbeit
Sus wond er bi den herren	 daz ist alwar	
in Gunthers lande	vollechlich ein iar 
daz er die minneclichen	die cit nie gesach 
davon im sit vil liebe	vnd leide gesach