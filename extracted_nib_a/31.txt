ir kvolent so die ringe	so sprach Volker 
ia wene div naht welle		 vns niht wern mer 
ich chiusez von dem lvfte	 ez ist vil schiere tach	
do wacten si der manigen	der noch slafende lach
Do schein der liehte mane	 den gesten in den sal 
Hagne begvnde weken		 die rittere vber al 
ob si zvo dem mvnster	ze messe wolden gan 
nach siten christenlichen	man vil lveten began
Si svngen vngeliche	daz da vil wol schein 
kristen vn– heide	 warn niht enein 
do wolden zvo der chirchen	 Gvntheres man 
si warn von den betten	algeliche gestan
Do næten sich die reken	in also gvot gewant 
daz nie helde mere	in deheines kvniges lant
ie bezzer kleider brahten	 daz waz Hagnen læit 
er sprach	ia svlt ir helde	hie tragen ander klæit
Ia sint iv doch genvogen	div mere wol bekant	[73a]
nv traget fvr die rosen	div wafen an der hant 
fvr schappel wol gesteim	die liehten helme gvot 
sit wir wol erchennen	der argen Kriemhilde mvot
Wir mvezzen heint striten	daz wil ich iv sagen 
ir svlt fvr sidin hemde	<hasperge> tragen 
vn– fvr die richen mentel	gvote schilde wit 
ob iemen mit iv zvrne	 daz ir vil werlichen sit
Mine vil lieben	dar zvo mage vnd man 
ir svlt vil willeclichen	zvo der chirken gan 
vn– klaget gote dem richen	sorge vn– iwer not 
vn– wizzet sicherlichen	daz vns nahet der tot
Ir svlt ovch niht vergezzen	swaz ir habet getan 
vn– svlt vil vlizeclichen	da gein got stan 
dez wil ich ivch warnen	reken vil her 
ez enwelle got von himel	ir vernemet messe nimmer mer
Svs giengen zvo dem mvnster	die fvrsten vn– ir man 
vf dem vronen vrithove	da hiez si stille stan
Hagne der kvene	 daz si sich schieden niht 
er sprach	ia weiz noch niemen	waz vns von den Hvnen geschiht
Leget	mine vrivnde	die schilde fvr den fvoz 
vnd geltet	ob iv inemen	 biete swachen grvoz 
mit tiefen verchwunden		 daz ist der Hagnen rat	
daz ir so werdet fvnden	sam ez iv lobelichen stat
Uolker vn– Hagne		die zwene giengen dan
fvr daz wite mvnster	daz wart dvrch daz getan 
daz si daz wolden wizzen	daz dez kvniges wip
mvose mit in dringen	 ia waz vil grimmich ir lip
Do kom der wirt des landes	vn– ovch sin schoene wip 
mit richem gewande	 geziert waz ir lip
der vil snellen reken	die man <sach> mit im varn 
do kos man hohe stovben	von den Kriemhilde scharn
Do der kvnich riche	svs gewafent sach
die kvnige vn– ir gesinde	wie balde er do sprach 
wie sihe ich vrivnde mine	vnder helmen gan 
mir ist læit vf min triwe	vn– hat in iemen getan
Ich solz in gerne bvezen	 swie si dvnchet gvot 
hat iemen si beswert	daz herce vn– ovch den mvot 
des bringe ich si wol innen	daz ez mir ist vil læit 
swaz si mir gebietent	dez bin ich allez in bereit
Dez <antwvrte> Hagne		 vns hat niemen niht getan 
ez ist site miner herren	daz si gewafent gan
ze allen hohgeziten	ze vollen drin tagen 
swaz man vns hie tete	wir soldens Ecelen sagen
Vil wol gehorte Kriemhilt	waz Hagne gesprach 
wie rehte vientliche	si im vnder div ovgen sach 
si wolde doch niht melden	den site von ir lant 
swie lange si den hete	ze den Bvrgonden erchant
Swie grimme vn– swie starche	si in vient wære 
hete iemen geseit Eceln	div rehten mere	[73b]
er hete wol vnderstanden	daz doch sit da geschach 
dvrch ir vil starchen vbermvot	ir deheiner ims veriach
Do gie vil groziv menige	mit der kvniginne dan 
do enwolden dise zwene	idoch niht hoher stan
zwæier hande breite	 daz waz den Hvnen leit 
ia mvose si sich dringen	mit den helden vil gemeit
Eceln kamerere		die dvhte daz niht gvot 
ia heten si den reken	erzvrnet do den mvot 
wan daz si entorsten	vor dem kvnige her 
da waz vil michel dringen	vn– do niht anders mer
Do man do gote gediende	vn– daz si wolden dan 
vil balde kom ze rossen	manich Hvnen man 
do waz bi Kriemhilde	 vil manich schoene meit 
wol siben tvsent degne	bi der kvniginne reit
Kremhilt mit ir vrowen	in div venster gesaz
zvo Eceln dem richen	 liep waz im daz 
si wolden schovwen riten	helde vil gemeit 
hey waz vremder reken	 vor in vf dem hove reit
Do waz ovch der marschalch	mit den knehten chomen 
Dancwart der vil kvene	hete zvo im genomen
sins herren ingesinde	von Bvrgonden lant 
div ros man wol gesatelt	den kvenen Niblvngen vant
Do ze rossen komen	 die kvnige vn– ovch ir man 
Volker der starch	raten daz began 
si solden buhvrtyern	nah ir landes siten 
des wart von den helden	sit vil herlich geriten
Der helt het in geraten	des si doh niht verdroz 
der bvhvrt vn– daz schallen	wurden beidiv groz 
vf den hof vil witen	kom vil manich man 
Ecel vn– Kriemhilt	 daz selbe schowen began
Vf den bvhvrt komen	sehs hvndert degne
Dietriches reken	den gesten zegegne 
si wolden kvrzwile	mit den Bvrgonden han 
het er ins gegvnnen	si hetenz gerne getan
Zey waz gvoter reken	in da nach ræit 
dem herren Dietriche	wart daz geseit 
mit Gvnthers mannen	daz spil er in verbot 
er vorhte siner manne	dez gie im sicherlichen not
Do dise von Berne	gescheiden warn dan 
do komen von Bechlarn	Rvedegers man
fvnf hvndert vnder schilden	fvr den sal geriten 
liep were dem marcraven	 daz siz heten vermiten
Do riet er wislichen	zvo in an die schar
vn– seite sinen mannen	si wern dez gewar 
daz in vnmvote warn	 Gvnthers man 
do si den bvhvrt liezen	ez wer im liebe getan
Do von in geschieden	die helde vil gemeit 
do komen die von Dvringen	 als vns daz ist geseit	
vn– der von Tenemarchen	wol tvsent kvener man	[74a]
von stichen sach man vliegen	vil trvnzune dan
Irnvrit vn– Hawart	in den buhurt ritten 
ir heten die von Rine	vil stoltzlich erpiten 
si buhten manige tyost	den von Dvringen lant 
dez wart von stichen dvrchel	manic herlicher rant
Do kom der herre Bloedel	 mit drin tvsent dar 
Ecel vn– Kriemhilt	namen sin wol war 
wan vor in beiden	div ritterschaft geschach 
div kvnigin ez gerne	dvrh leit der Bvrgonde sach
Schrvtan vn– Gybeche	vf den bvhurt riten
Ramvnch vn– Hornboge	nach hvnischen siten 
si hielten gein den heiden	von Bvrgonden lant 
die schefte dræten hohe	vber des kvniges sales want
Do waz ir kvrtzwile	so michel vnde groz 
daz dvrch die covertvre	der blanke sweiz do vloz
von den gvoten rossen	div die helde riten 
si versvohtenz an die Hvnen	mit vil hochverten siten
Do sprach der kvene Volker	ein edel spilman 
ich wen vns dise reken	turren niht bestan 
ich horte ie sagen mere	si wern vns gehaz 
nv enkvnd ez sich gefvegen	zware ninder in baz
Ce herbergen fvern	sprach aber Volker 
sol man vns die moere	vn– riten danne mer
hin gein abende	so ez virdet zit 
waz ob div kvnigin	 den lop den Bvrgonden git
Do sahens einen ritter	so wæigerlichen gie 
daz ez al der Hvenen	 getet neheiner nie 
ia moht er in den ziten	wol haben herzen trvt 
er fvor so wol gekleidet	sam ez were ein edel brvt
Do sprach aber Volker	 wie moht ich daz verlon 
iener trvt der vrowen	 mvoz ein gepovze han 
ez chan niemen gescheiden	ez gat im an den lip 
ia enrvch ich ob ez zvrnet	dez kvnic Eceln wip
Nein	dvrch min liebe	sprach der kvnich san 
ez wizent vns die lvte	ob wir si bestan 
lat ez heben die <Hvnen>	 daz fveget sich noh baz	
dannoch der kvnich Ecel	 bi der kvniginne saz
Ich wil den bvhvrt mern	 sprach do Hagne 
lat die vrowen schowen	vn– die degne 
wie wir kvnnen ritten	 daz ist gvot getan 
man git doch lop deheinen	des kvnic Gvntheres man 
Volker der vil snelle	den bvhurt wider reit 
daz wart sit maniger vrowen	grozlichen leit 
er stach dem richen Hvnen	daz sper dvrh den lip 
daz sach man sit beweinen	beide meit vn– wip
Uil harte hvrteclichen	Hagne vn– sine man
mit sehzek siner degne	riten er began
nach dem videlere	 da daz spil geschach 
Ecel vn– Kriemhilt	 ez bescheidenlichen sach	[74b]
Do wolden die dri kvnige	den kvenen spilman
bi den vinden	niht an hvote lan 
da wart von tvsent helden	vil kvntlich geriten 
si taten daz si wolden	in vil hochverten siten
Do der riche Hvne	ze tode waz erslagen 
man horte sine mage	rvofen vnde klagen 
do vragte al daz gesinde	 wer hat ez getan	
daz hat der videlere	Volker der kvene spilman
Nach swerten vnd schilden	riefen da zehant
des marcraven mage	 von der Hvnen lant 
si wolden Volkern	 ze tode erslagen han 
der wirt vz eime venster	vil harte gahen began
Do hvop sich von den Hvnen	allenthalben schal 
die kvnige vn– ir gesinde	erbeizten fvr den sal 
div ros ze rvch ze stiezen	die Bvrgonden man 
do kom kvnich Ecel	 der herre ez scheiden began
Ein dez Hvnen mage	den er bi im vant 
ein vil scharfez wafen	brach erm vz der hant 
do slvog ers alle widere	wan im waz vil zorn 
wie hete ich minen dienst	 an disen helden verlorn
ob ir bi mir hie slveget	disen spilman	
sprach der kvnich Ecel	 daz were missetan 
ich sach vil wol sin riten	 do er den Hvenen stach 
daz ez an sin schvlde	 von eime struche geschach
Ir mvezet mine geste		vride lazzen han	
do wart er ir geleite	div ros zoch man dan
zvo den herbergen		si heten manigen kneht 
die in mit vlize warn	ze allen dienste gereht
Der wirt mit sinen vrvnden	in den palas gie 
zorn er mer deheinen	da niht werden lie 
do rihte man die tische	daz wazzer man in trvoch 
da heten die von Rene	 der starchen vinde genvoch
E die herren gesezen	des waz harte lanch 
div Kriemhilde sorge	si ze sere twanch 
si sprach	fvrste von Berne	ich svoche dinen rat 
helfe vnd genade	 min dinch mir angestliche stat
Des antwurte ir Hiltebrant	ein reke lobelich 
swer sleht die Niblunge	 der tvot ez ane mich 
dvrh deheins schatzes liebe	ez mag im werden læit 
si sint noh wnbetwungen	 die snellen ritter gemeit
Do sprach in sinen zvhten	dar zvo her Dietrich 
die rede lat beliben	 kvniginne rich 
mir habent iwer mage	 der læide niht getan 
daz ich die degne kvene	 mit strite welle bestan
Div bete ivch lvzel ert	vil edel fvrsten wip 
daz ir iwern magen	 ratet an den lip 
si komen vf genade	 her in dize lant 
Sifrit ist vnerrochen	von Dietriches hant
Do si der vntriwe	an dem Bernere niene vant	[75a]
do lobete si also balde	in Bloedelines hant
eine wite marche	 die Nvodvnch e besaz 
sit do slvog in Dancwart	daz er der gabe gar vergaz
Si sprach	dv solt mir helfen	herre Blvodelin 
ia sint in disem hvse	die viende min 
die Sifriden slvogen		den minen liebe man 
swer mir daz hilfet rechen	den bin ich immer vndertan
Dez antwurte ir Bloedel	 vrowe	nv wizzet daz 
ia entar ich in vor Ecele	geraten cheinen haz 
wan er iwer mage	 vro vil gerne siht 
tete <ich> in iht ze leide	der kvnich vertrvege mir sin niht
Neina	herre Bloedel		ich bin dir immer holt 
ia gib ich dir ze miete	silber vnd golt 
vn– ein maget schoene		 daz Nvodvnges wip 
so maht dv gerne trveten	ir vil minneclichen lip
Daz lant zvo den bvrgen	wil ich dir allez geben 
so mahtv	ritter edel	mit vrovden immer leben 
gewinnestv die marche	da Nvodvnch inne saz 
swaz ich dir lobe hivte	mit triwen leiste ich dir daz
Do der herre Bloedel	die miete vernam 
vn– daz im dvrch ir schoene	div vrowe wol gezam 
mit strite wand er dienen	daz minnecliche wip 
darvmbe mvose der reke	 do verliesen den lip
Er sprach zer kvniginne	 get wider in den sal 
e ez iemen werde innen	so hebe ich einen schal 
ez mz erarnen Hagne		daz er iv hat getan 
ich antwurt iv gebvnden	 dez kvnic Gvntheres man
Nv wafent ivch	sprach Bloedel	alle die ich han 
wir svln den vienden	in die herberge gan 
dez wil mich niht erlazen	daz Eceln wip 
darvmbe svln wir helde	 alle wagen den lip
Do div kvniginne	 Bloedelinen lie
in des strites willen	ze tische si do gie
mit Eceln dem kvnige	vn– ovch mit sinen man 
si heze swinde ræte	an die geste getan
Do der strit niht anders	kvnde sin erhaben	
Kriemhilt leit daz alte	in ir herzen waz begraben	
do hiez si tragen ze tische	den Eceln svn 
wie kvnd ein wip dvrch rache	immer vreislicher tvon
Dar giengen an der stvnde	vier Eceln man 
si trvogen Ortlieben	 den ivngen kvnich dan
zvo der fvrsten tische	da ovch Hagne saz 
dez mvose daz kint ersterben	dvrch sinen mortlichen haz
Do der kvnich riche	 sinen svn ersach 
zvo sinen konemagen	er gvetlichen sprach 
nv sehet	vrivnde mine	daz ist min einich svn
vn– ovch iwere swester	 daz mag iv allen wesen frvm
<Gevaht>	er nach dem kvnne	er wirt ein kvene man 
rich vn– vil edel	starch vn– wolgetan	[75b]
lebe ich dehein wile	ich gib im zwelf lant 
so mag iv wol gedienen	des ivngen Ortliebes hant
Darvmbe bite ich gerne	ivch	lieben vrivnt min 
swenn ir ze lande ritet	wider an den Rin 
so svlt ir mit iv fvern	iwer swester svn 
vn– svlt ovch an dem kinde	vil genediclichen tvon
Vnd ziehet in ze ern	vntz er werde man 
hat iv in den landen	iemen icht getan 
daz hilfet er iv rechen	gewahset im sin lip	
die rede horte ovch Kriemhilt	des kvnich Eceln wip
Im solden wol getrowen	 dise degne 
gewuechse er ze manne		so sprach Hagne 
doch ist der kvnich ivnge	so veiclich getan 
man sol mich sehen selten	 ze hove nah Ortliebe gan
Der kvnich an Hagnen blicte	div rede was im leit 
swie niht darvmbe reite	der fvrste gemeit 
ez trvobte im daz herze	vn– swarte den mvot 
do waz Hagnen wille	niht ze kvrtzwile gvot
Ez tet den fvrsten allen	mit dem kvnige we 
daz Hagne von dem kinde	hete gesprochen e 
daz siz vertragen solden	daz waz in vngemach 
si wessen niht der mere	waz von dem reken sit geschach