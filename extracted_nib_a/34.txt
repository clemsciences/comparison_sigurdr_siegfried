ie herren nach ir mvede	gesazen do zetal 
Volker vn– Hagne	 die	ien	en fvr den sal 
sich leinden vber schilde	die vbermveten man 
do wart da rede spehe	 von in beiden vil getan
Do sprach von Bvrgonden	Gyselher der degen 
ia mvget ir lieben vrivnde	noch ruewe niht geplegen 
ir svlt die toten lvte	vz dem hvse tragen 
wir werden noch bestanden	ich wilz iv werlichen sagen
Si svln vns vnder fvezen	hie niht langer ligen 
e daz vns die Hvnen	 mit stvrme an gesigen 
wir howen noch die wunden	div mir vil sanfte tvot 
des han ich	sprach do Geyselher	einen stetigen mvot
So wol mich solhez herren	 sprach do Hagne 
der rat enzeme niemen	 wan eime degne 
den vns min ivnger herre	hivte hat getan	[79b]
des mvget ir Burgonden		alle vroelichen stan
Do volgten si dem rate	 vn– trvogen fvr die tvr
siben tvsent toten	 wurfen si der fvr 
vor des sales stiegen	vieln si cetal 
do hvop sich von ir magen	ein vil klagelicher schal
Ez waz ir etlicher	so mazlichen wunt 
der sin sanfter pflege	er wurde noch gesvnt 
der von dem hohen valle	mvoze ligen tot 
daz klagten al ir vriunde	des gie in werlichen not
Do sprach der videlere	Volker	ein helt gemeit 
nv kiuse ich des die warheit	als mir ist geseit 
die Hvnen sint boese	 si klagent sam div wip 
si solden wan bervochen	der vil sere wunden lip
Do wand ein marcraue	 er reitez dvrch gvot 
er sach einen sinen mak	gevallen in daz blvot 
er beslorin mit den armen	vn– wold in tragen dan 
den schoz ob im ze tode	der vil kvene spilman
Do die andern daz <sahen>	div flvht hvop sich von dan 
si begvnden alle vluochen	dem selbem spilman 
einen ger er vf zvcte	vil scharf vn– hart 
der von eime Hvenen	zvo im dar vf geschozzen wart
Den schoz er krefticlichen	dvrch die burch dan
vber daz volch verre	den Eceln man
gab er herberge	 hoher von dem sal 
sin vil starkez ellen	die lvte vorhten vber al
Do stvonden vor dem hvse	manich tvsent man 
Volker vn– Hagne		reden do began
mit Eceln dem kvnige	allen ir mvot 
des komen sit in sorge	die helde kvene vn– gvot
Ez zæme	so sprach Hagne	vil wol volker trost 
daz die herren vehten	 ze aller vorderost 
also der minen herren	 hie islicher tvot 
die howent dvrch die helme	daz nach den swerten vlivzet blvot
Ecel waz der kvene	 er vazte sinen schilt 
nv vart gewerlich	 sprach vrov Kriemhilt 
vn– bietet ir den reken	daz golt vber rant 
wan erreichet ivch Hagne	ir habet den tot an der hant
Der kvnic waz so kvene	 er sold erwinden niht	
daz von so richen fursten	selden nv geschiht 
man mvos in bi dem vezzel	 ziehen wider dan 
Hagne der grimme		in aber hoenen began
Ez was ein verre sippe	sprach Hagne der degne 
wie Ecel vn– Sifrit	 zesamne hat gephlegen 
er minnete Kriemhilden	e si ie gesæhe dich 
kvnich vil boese	warvmbe ratest ane mich
Dise rede horte	des edeln kvniges wip 
des wart in vngemvete	Kriemhilde lip 
daz er si torste schelden	vor Ecelen man 
darvmbe si aber raten	an die geste began	[80a]
Si sprach	der von Trony	Hagen slvege
vn– mir sin hovbet	her fvr mich trvoge 
dem svlt ich rotes goldes	den Eceln rant 
dar zvo gebe ich im ze miete	vil gvote bvrge vn– lant
Nv enweiz ich wes si bitent	sprach der spilman 
ine gesach nie helde me	 so zagelichen stan 
da man horte bieten		also hohen solt 
ia ensold in Ecel	 darvmbe nimmer werden holt
Die hie so lasterlichen	ezzent des kvniges brot
vn– im nv geswichent			in der groezisten not 
der sihe ich hie manigen	vil zaglichen stan 
vn– wellent doch sin kvene	si mvezens immer schande han