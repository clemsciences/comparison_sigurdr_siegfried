v bindet ab die helme	 sprach Hagne der degen 
ich vn– min	geselle		 svln iwer phlegen 
vn– wellent ez versvochen	noch die Eceln man 
so warn ich mine herren	so ich aller schierst kan
Do entwafende daz hovbet	manich ritter gvot 
si sazen vf die wunden	die vor in in daz blvot
warn zvo dem tode	von ir handen komen 
da wart der edeln geste	vil boese govme genomen
Noch vor dem abende	schvof der kvnich daz
vn– ovch div kvniginne	daz ez versvochten baz
die hvnischen reken	der sach man vor im stan
noch wol zweinzich tvsent	die mvosen da ze strite gan
Sich hvop ein stvrm herte	zvo den gesten san 
Dancwart	Hagnen brvoder	der vil snelle man
spranch von sinen herren	zen vienden fvr die tvr 
man wand er wer estorben	er kom gesvnt wol derfvr
Der herte strit werte	vntz in div naht benam 
do werten sich die geste	so gvoten helden zam 
der Eceln manne	 den svmerlangen tach 
hey waz gvoter degne	vor in weige gelach
Ze einen svnewenden	der groze mort geschach 
daz div vrowe Kriemhilt	ir herzeleit errach
an ir nehsten magen	vn– an vil manigem man 
da von der kvnich Ecel	vrovde nimmer me gewan	[82b]
In waz des tages zervnnen	do gie in sorge not 
si dahten daz in bezzer	wer ein kvrzer tot 
danne lange da ze quæle ein	vf vngefvegiv leit 
eines vrides do gerten	die stolzen rittere gemeit
Si baten daz man brehte	den kvnich zvo in dar 
die blvotvarwen helde	vnd ovch harnaschvar
traten zvo dem hvse	 vnd die dri kvnige her 
si enwessen wem ze klagenne	ir vil grozlichiv ser
Ecel vnd Kriemhilt	 komen beidiv dar 
daz lant waz ir eigen	des merte sich ir schar 
er sprach zvo den gesten	 nv saget	waz welt ir min 
ir went vride gewinnen	 daz kvnde mvelich gesin
vf schaden also grozen	als ir mir habet getan 
ir svltez niht geniezen	sol ich min leben han 
min kint daz ir mir slvoget	vn– vil der mage min 
vride vnd svone	sol iv vil gar versaget sin
Svs antwurte Gvnther	 des twang vns groziv not 
allez min gesinde	lach vor dienen helden tot
an der herberge	wie hete ich daz versolt 
ich kom zvo dir vf driwe	ich wande daz dv mir werst holt
Do sprach von Bvrgonden	 Geyselher daz kint 
ir Ezeln helde	die noch lebende sint 
waz wizet ir mir reken	waz het ich iv getan 
wan ich frivntliche	in ditze lant geriten han
Si sprachen	diner gvote	st al div bvrk vol
mit iamer zvo dem lande	 ia gvnde wir dir wol 
daz dv nie komen werest	 von Wurmz vber Rin 
daz lant hat ir verweiset	dv vnd die brveder din
Do sprach in zornes mvote	 Gvnther der degen 
welt ir ditze starcke	ze einer svone legen
mit vns ellenden reken	daz ist vns beidenthalben gvot 
ez ist gar an schvlde	swaz vns Ezel getvot
Do sprach der wirt zen gesten	 min vnd iwer læit 
div sint vngeliche	div starke arebeit
des schaden zvo den shanden	die ich hie han genomen 
des sol iwer deheiner	nimmer hinne komen
Do sprach zvo dem kvnige	der starcke Gernot 
so sol iv got gebieten	daz ir frivntlichen tvot 
slaht vns ellende	 vn– lat vns zvo iv gan
hin nider an die weite	daz ist iv ere getan
Swaz vns da geschehen chvnne	 daz lat da kvrtz ergan 
ir hapt so vil gesvnder	vnt tvrrens vns bestan 
daz si vns stvrm mvede	lazent niht genesen 
wie lange svl wir reken	in disen arebeiten wesen
Die Ezeln reken	die heten ez nach getan 
daz si si wolden lazzen	fvr den palas gan 
daz gehorte Kriemhilt		ez waz ir grimme leit 
dez wart den ellenden	 der fride gahes widersait
Næina	ziere reken	 des ir da habet mvot 
ich rate an rehten triwen	daz ir	dez niht entvot	[83a]
daz ir die mortrezen	iht lazet fvr den sal 
so mvozen iwer mage	liden den toetlichen val
Ob ir nv niemen lebte	wan div voten kinde 
die minen edelen brvoder	vn– chomens an den wint 
erchvolent in die ringe	 so sit ir alle verlorn 
ezn wir den chvoner degene	ze werlde nie geborn
Do sprach der ivnge Giselher	 vil schoeniv swester min 
des getrovt ich vil vbel	do dv mich vber Rin
ladeste her ze lande		in dise groze not 
wie han ich an den Hvenen	hie verdienet den tot
Ich waz dir ie getriwe	nie tet ich dir læit 
vf solhen gedingen	her ze hove ich reit 
daz dv mir holt werest	vil liebiv swester min 
bedenche an vns genade	ez mach niht anders gesin
Ich en mag iv niht genaden	 vngenade ich han 
mir hat von Tronge Hagene	so groziv lait ge
ez ist vil vnversvenet	die wile ich han den lip
ir mvestes alle engelten		sprach daz Ezeln wip
Welt ir mir Hagen æinen	ze einem gisel geben 
so wil ich niht versprechen	ich en welle iv lazen leben 
wan ir sit mine brveder	vn– einer mvoter chint 
so red ichs nach der svone	mit disen helden die hie sint
Nvne welle got von himel		sprach do Gernot 
ob vnser tvsent weren	 wir legen alle tot 
der sippe diner mage	 e wir den einen man
geben hie ze gisel	ez wirt nimmer getan
Wir mvosen doch ersterben	so sprach do Gyselher 
vns enscheidet niemen	 von riterlicher wer 
swer gern mit vns vehte	 wir sin et aber hie 
wan ich deheinen minen frivnt	an triwen nie verlie
Do sprach <der> chvone Dancwart	 im zeme niht ze dagen 
ia enstet niht eime	min brvoder Hagen
die hie den vride versprechent	ez moht in werden leit 
des bringe wir ivch inne	 daz si iv werlich geseit 
Do sprach div kvniginne	 ir helde vil gemeit 
nv get der stiege naher	vn– rechet miniv leit 
daz wil ich immer dienen	als ich von rehte sol 
der Hagen vbermvote	 der geloen ich im wol
Lat einem voz dem gademe	niht komen vber al 
so heiz ich viern enden	 zvnden an den sal 
so werdent wol errochen	elliv miniv læit	
die Ezeln reken	die wrden alle schiere bereit
Die noh hie vze stvonden	die tribens in den sal
mit slegen vn– mit schvzen	des wart groz der schal 
doch wolden nie gescheiden	die fvrsten vn– ir man 
si kvnden von ir triwe	 an ein ander niht verlan
Den sal den hiez do zvnden	daz Ezeln wip 
do qualte man mit fivr	den helden da den lip 
daz hvs kom von einem winde	 vil balde allez verbran 
ich wene volk enhæinez	grozer angest ie gewan	[83b]
Genvoge riefen drinne	 owe dirre not 
wir mehten michel gerner	sin in stvrme tot 
ez mehte got derbarmen	 wie si wir alle vlorn 
nv richet vngefvoge	 div kvniginne ir zorn
Ir einer sprach dar inne	 wir mvezzen ligen tot 
waz hilfet vns daz grvezen	daz vns der kvnich enpot 
mir tvot von starcher hitze	der dvrst so rehte we 
daz wene min leben	 in disen sorgen schier zerge
Do sprach von Trongen	Hagen	der riter gvot 
swen twinge dvrstens not	<der> trincke hie daz blvot	
daz man solher hitze	 noh bezzer denne win 
ez enmach et an disen ziten	niht bezzer gesein
Do gie der recken einer	da er æinen toten vant 
er chniet im zvo der wunden	den helm er abe gebant 
do begvnde er trinchen	daz fliezende blvot 
swie vngewon er sin were	 ez dvhte in grozlichen gvot
Nv lone iv got	her Hagen	sprach der mvede man 
daz ich von iwer lere	so wol getrvnken han 
mir ist noch geschenket	vil selten bezzer win 
lebe ich deheine wile	ich sol iv immer wege sin
Do die andern daz gehorten	daz ez in dvhte gvot 
do wart ir michels mere	die trvnken ovch daz blvot 
da von gewan vil krefte	ir etlichez lip 
des engalt an lieben frivnden	sit vil wetlichez wip
Daz fivr viel genote	vf si in den sal 
do læiten sis mit schilten	von in hintze tal 
der ravch vn– ovch die hitze	in taten beidiv we 
ich wen so grozer iamer	an helden immer mer erge
Do sprach von Tronge Hagene	 stet zvo des sales want 
lat niht die brende vallen	vf iwer helm bant 
tret si mit den fvezen	tiefer in daz blvot 
ez ist ein vbel hochzit	die vns div kvniginne tvot
In so getanem læide	in doch der naht zeran 
noch stvont vor dem hvse	der chvene spilman
vnd Hagen sin geselle	gelæint vber rant 
si warten schaden mere	von den vz Ezeln lant
Do sprach der videlere	 nv ge wir in den sal 
so wenent des die Hvenen	daz wir sin vber al
tot von dirre quale	div an vns ist getan 
si sehent vns noch begegene	in strite ir eteslichen gan
Do sprach von Bvrgonden	 Gyselhers <daz> kint 
ich wen ez iagen welle	 sich hebet ein chveler wint 
nv laz vns got von himel	 noch lieber zit geleben 
vns hat min swester Kriemhilt	ein arge hohgezit geben
Do sprach aber æiner	 ich chivse nv den tack 
sit daz bezzer	 wesen niene mach 
so wafent ir ivch	helde	gedenket an den lip 
ia chvmt vns aber schiere	des kvnich Ezeln wip
Der wirt wolde wenen	die geste weren tot [84a]
von ir arbeite	vnd von des fivrs not 
do lebt ir noch dar inne	sehs hvndert kvener man 
daz nie kvnich deheiner	bezzer degene gewan
Der ellenden hvete	 het wol ersehen 
daz noch die geste lebten	swie vil in was geschehen
ze schaden vn– ze leide	 den herren vnd ir man 
man sach si wol gesvnde	noh in dem gademe gan
Man sagte Kriemhilt	 ir were vil genesen 
do sprach div kvniginne	 daz mohte nimmer wesen 
daz ir deheiner lebte	von des fivrs not 
ich wil des baz getrowen	daz si alle ligen tot
Noch genesen gerne	die fvrsten vnde ir man 
ob noch ieman wolte	 genade an in began 
des enchvnden si niht vinden	an den von Hvone lant 
do rachen si ir sterben	mit vil williger hant
Des tages wider morgen	grvezen man	in bot
mit hertem vrlivge	des chomen helde in not 
do wart zvo in geschozzen	vil manich starcker ger 
sich werten riterliche	die rechen chven vnd her
Dem Ezeln gesinde	erweget was der mvot 
daz si wolten dienen	daz Kriemhilt gvot 
dar zvo si wolden leisten	daz in der kvnich gebot 
da mvose maniger schiere	von in kiesen den tot
Von geheize vnd ovch von gabe	man mohte wunder sagen 
si hiez golt daz rote	dar zvo mit schilden tragen 
si gab ez swer sin rvochte	vn– ez wolte enphan 
iane wart nie grozer solden	vf viende mer getan
Ein michel teil der rechen	dar zvo gewafent gie 
do sprach der chvene Volker	 wir sin et aber hie 
ich gesach vf vehten	nie helde gerner chomen 
di daz golt des kvniges	vns ze vare hant genomen
Do riefen ir genvege	naher	helde	baz 
daz wir da svln verenden	nv tvon bi zite daz 
hie belibet niemen	wan der doch sterben sol	
do sach man schier in schilde	stechen geschvzze vol
Waz mag ich sagen mere		wol zwelf hvndert man
di versvochten ez vil sere	wider vnd dan 
do chvlten mit den wunden	die geste wol ir mvot 
ezen mohte nieman scheiden	des sach man fliezen da daz blvot
von verchtief wunden	des wart da vil geslagen 
islichen nach den frivnden	horte man do klagen 
die biderben stvrben alle	dem richem chvnige her 
des heten holde mage	nach in grozlichiv ser