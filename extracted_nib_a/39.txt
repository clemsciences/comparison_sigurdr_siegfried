o nam der herre Dietrich	selbe sein gewant 
im half	daz er sich wafent	der alte Hildebrant 
do chlagt also sere	der kreftige mnan 
daz daz hvs erdiezen	von siner stimme began
Do gewan er aber wider	vehten heldes mvot 
in grimme wart gewafent	do der degen gvot 
æinen schilt vil vesten	den nam er an die hant 
si giengen balde danne	er vn– maister Hildebrant
Do sprach von Tronge Hagene	 ich sihe dort her gan
den herren Dietrich	der wil vns bestan
nach sinem starchen læide	daz im hie ist geschehen 
man sol daz hivte kiesen	wem man des besten mvge iehen
Iane dvnchet sich von Berne	der herre Dietrich 
nie so starck des libes	von so gremlich 
vnd wil erz an vns rechen	daz im ist getan	
also redet Hagen		ich getar in harte wol bestan
Dise rede horte	Dietrich vnd Hildebrant 
er chom da er die reken	bæde stende vant
vzen an dem hvse	gelæinet an den sal 
sinen schilt den gvoten	satzte her Dietriche zetal
In læitlichen sorgen	sprach her Dietrich 
wie habt ir so geworben	Gvnther kvnich rich 
wider mich ellenden		waz het ich iv getan 
allez mines trostes	 des bin ich æine bestan
luch endvhte niht der volle	an der grozen not 
do ir vns Rvedegere	den helt erslvoget tot 
nv hapt ir mir erbvnnen	aller miner man 
iane het ich iv helden	solher læide niht getan
Gedenchet an ich selben	vn– an iwer læit 
tot der iwer frivnde	vn– och div arbeit 
ob ez iv zieren reken	beswart iht den mvot 
owe wie rehe vnsanfte	mir der tot Rvedegeres tvot
Ez geschach ze dirre werlde	nie manne laider mer 
ir gedare vbel	an min vn– iwer sere 
swaz ich frveden hete	div ligit von iv erslagen 
ia enkan ich nimmer mer	die mine mage verchlagen
lane si wir niht so schvldich		 sprach do Hagen 
ez giengen ze disem hvse	die iwer degene
gewafent wol ze flize	 mit æiner schar so bræit 
mich dvnchet daz div mere	iv niht rehte sint geseit
Waz sol ich mer gelovben	mir sagt Hildebrant 
do mine reken gerten	 von Amelvnge lant 
daz ir in Rvedegere	 gebt vz dem sal 
do bvtet ir niwen spoten	den minen reken her zetal	[92b]
Do sprach der vogt von Rine	 si iahen wolten tragen
Rvedeger von hinne	den hiez ich <in> versagen
Ezeln ze læide	 vn– niht den dinen man 
vntz daz do Wolfhart	darvmbe schelten began
Do sprach der helt von Berne	 ez mvose et also sin 
Gvnther	chvnich edele	 dvrch die zvhte din
ergetze mich der laide	di mir von dir sint geschehen 
vn– svene ez	riter chvene	daz ich dir des mege geiehen
Ergibe dich mir ze gisel	dv vnd din man 
so wil ich behveten	 so ich aller beste chan 
daz dir hie zen Hevnen	ieman iht en tvot 
dv solt an mir niht vinden	niwan triwe vn– allez gvot
Daz enwelle got von himel	sprach do Hagne 
daz sich dir ergeben	zwene degene 
die noch so werlichen	 gewafent gein dir stent 
vnd noch so ledichliche	vor ir vienden gent
Ir svltez niht versprechen	so redet her Dietrich 
Gvnther vnde Hagne	ir beide hapt mich
so sere beswart	daz herze vn– och den mvot 
vn– welt ir michs ergetzen	daz irz vil billichen tvot
Ich gibe iv mine triwe	vn– sicherliche hant 
daz ich mit iv wider	 heim rite in iwer lant 
ich geleite ich nach den eren	oder ich gelige tot 
vn– wil dvrch iv vergezzen	der minen grozlichen not
Nv enmvotet sin niht mere	 sprach aber Hagne 
von vns enzimt daz mere	niht <wol> ze sagene 
daz sich iv ergeben	 zwen also chvene man 
nv siht man bi iv nieman	wan eine Hildebranden stan
Do sprach maister Hildebrant	 got weiz	her Hagne 
der iv den vride bevtet	mit iv ze tragne 
ez chvmt noch an die stvnde	daz ir in moehtet nemen 
die svone mines herren	meht ir iv lazen zemen
Ia neme ich e die svone	 sprach aber Hagne 
e ich so lesterliche	vz æinem <gadme>
flvhe	maister Hildebrant	als ir hie hapt getan 
ich want vf min triwe	 ir chvndet baz gein veinden stan
Des antwurte Hildebrant	 zweu verwizet ir mir daz 
nv wer was der vf einem shilte	vor dem Wasgensteine saz 
do im von Yspanie Walther	so vil der mage slvoch	
och hapt ir noch ze zeigen	an iv selben genvoch
Do sprach der herre Dietrich	 daz enzimt niht helde lip 
daz si svln schelten	sam div alten wip 
ich verbivte iv	maister Hildebrant	daz ir iht sprechet mer 
mich ellenden rechen	twinget grozlichiv ser
Lat horen	sprach her Dietrich	reke Hagne 
waz ir bæide sprachet		vil snelle degene 
do ir mich gewafent		 zvo iv sahet gan 
ir iahet daz ir eine	 mit strite woldet mich bestan	[93a]
Ia en livgent iv dez niemen	 sprach Hagen der degen 
ich enwellez hie versvochen	mit den starchen slegen 
ez si daz mir zebreste	 daz Nybelvnge swert 
mir ist zorn daz vnser beider	hie ze gisel ist gegert
Do Dietrich gehorte	 den grimmen Hagen mvot 
den shilt vil balde zvchte	der snelle degen gvot 
wie balde gein im Hagne	von der stiegen spranch 
Nybelvnges swer daz gvote	vil lvte vf Dietrich erchlanch
Do wesse wol her Dietrich	daz der chvene man
vil grimmes mvotes were	 shirmen im began
der herre von Berne	 vor angestlichen slegen 
vil wol erchant er Hagen	den vil zierlichen degen
ovch vorht er Balmvnge	ein wafen starch genvoch 
vnder wilen Dietrich	 mit listen wider slvoch 
vntz daz er Hagen	 mit strite doch betwanch 
er slvog im eine wunden	div waz tief vn– lanch
Do gedaht der herre Dietrich	dv bist in not erwigen 
ich hans lvtzel ere	solt dv tot vor mir geligen 
ich wil ez sus <versvchen>	ob ich ertwingen chan
dich mir ze einem gisel	 daz wart mit sorgen getan
Den schilt liez er vallen	sin sterche div waz groz 
Hagen von Tronge		mit arm er besloz 
des wart do betwungen	 von im der chvene man 
Gvnther der edel	 darvmbe trovren began
Hagne bant do Dietrich	vn– fvort in da er vant
die edel chvniginne	vn– gab ir bi der hant
den chvenisten reken	der ie swert getrvoch 
nach ir vil starchem læide	do wart si vroelich genvoch
Vor liebe naig dem degne	 daz vil edel wip 
immer si dir selich	 din herze vn– och din lip 
dv hast mich wol ergetzet	aller miner not 
daz sol ich immer dienen	mich ensvome der tot
Do sprach der herre Dietrich	 ir svlt in lan genesen 
edeliv chvniginne	vnd mach daz noch gewesen 
wie wol er ivch ergetzet	daz er iv hat getan 
er sol des niht engelten	daz ir in gebvnden sehet stan
Do hiez si Hagen fveren	an sinen vngemach 
da er lach beslozen	vn– da in niemen sach 
Gvnther der chvnich edel	rvefen do began 
war chom der helt von Berne	der hat mir leide getan 
Do gie im hin engegene	 der herre Dietrich 
Gvntheres ellen	daz vil lobelich 
do en bæit och er niht mere	er lief her fvr den sal 
von ir beider swerten	 hvob sich ein grozlicher schal
Swie vil der herre Dietrich	lange was gelobt
Gvnther waz so sere	erzvrnet vn– ertobt 
wan er nach starchem leide	do sint veint was 
man sagt ez noch ze wunder	daz do her Dietrich genaz
Ir ellen vn– ir sterche	beide warn groz 
palas vn– tvrne		von ir slegen doz	[93b]
do si mit den swerten hiwoen	vf die helm gvot 
ez het der chvnich Gvnther	einen herlichen mvot
Sit twanch in der von Berne	als Hagene gcschach 
daz blvot man dvrch die ringe	dem helde fliezen sach
von æinem starchem swerte	daz trvog her Dietrich 
do het gewert her Gvnther	nach mvede loblichen sich
Der herre wart gebvnden	von Dietriches hant 
swie chvnige niene solten	læiden solhiv bant 
er daht ob er si lieze	den chvnich vn– sinen man 
alle die si fvnden	die mvosen tot vor im bestan
Dietrich von Berne	 der nam in bi der hant 
do fvort er in gebvnden	da er Chriemhilde vant 
si sprach	willechomen Gvnther	ein helt vz Bvrgonde lant	
nv lone iv got	Chriemhilt	ob mich iwer triwe des ermant
Er sprach	ich solde iv nigen	vil liebiv swester min 
ob iwer grvezen	genedichlicher mehte sin 
ich weiz ivch	chvniginne	so zornich gemvot 
daz ir mich vnde Hagen	 vil swachez grvezen getvot
Do sprach der helt von Berne	 vil edels chvniges wip 
ez enwart nie gisel mere	so gvoter riter lip 
als ich iv	vrowe here	an in gegeben han 
nv svlt ir die ellenden	min vil wol geniezzen lan
Si iach si tet ez gerne	do gie her Dietrich
mit wainenden ovgen		von den helden loblich 
sit rach sich grimmichliche	daz Ezeln wip 
den vz erwelten degnen	nam si beiden den lip
Si lie si svnder ligen	dvrch ir vngemach 
daz ir seit deweder	den andern nie gesach 
vntz si ir brvoder hovbet	hin fvor Hagen trvok 
der Chriemhilten rache	 wart an in beiden genvoch
Do gie <div> chvniginne	 daz si Hagen sach 
wie rehte veintliche	 si zvo dem reken sprach 
welt ir mir geben widere	daz ir mir hapt genomen 
so moegt ir noch wol lebende	heim zvo den Bvrgonden chomen
Do sprach der grimme Hagne		 div bete ist gar verlorn 
vil edeliv chvniginne	ia han ich des gesworn 
daz ich den hort iht zeige	die wile daz si leben 
dehainer miner herren	so enwirt er nieman gegeben
Ich bringez an ein ende	 so sprach daz edel wip 
do hiez si ir brvoder	nemen da den lip 
man slvog im ab daz hovbet	bi hare si ez trvock
fvr den helt von Tronge	do wart im leide genvok
Also der vngemvote		sines herren hovbet sach 
wider Chriemhilde		do der reke sprach 
dv hast ez nach dinem willen	ze einem ende braht 
vn– ist och reht ergangen	als ich mir het gedaht
Nv ist von Bvrgonde	 der edel chvnich tot 
Giselher der ivnge	vn– och Gernot 
den shatz waz nv nieman	wan got vn– min 
der sol dich	valentinne	immer gar verholn sin	[94a]
Si sprach	so habt ir vbel	geltes mich gewert 
so wil ich doch behalten	daz Sifrides swert 
daz trvog min holder friedel	do ich in ivngist sach 
an dem mir herzen leide	 vor allem leide geschach
Si zoch ez von der scheide	daz chvnde et niht erwern 
do dahte si den rechen	 des lebens behern 
si hvob ez mit ir handen	 daz hovpt si im abe slvoch 
daz sach der kvnich Ezel	do waz im leide genvock
Waffen	sprach der fvrste	 wie ist nv tot gelegen
von eines wibes handen	der aller beste degen 
der ie chom ze stvrme	oder ie schilt getrvoch 
swie veint aber ich im were	ez ist mir leide genvok
Do sprach der alte Hildebrant	 ia genivzet siz niht 
daz si in slahen toerste	swaz halt mir geschiht 
swie er mich selhen braht	in angestliche not 
iedoch so wil ich rehen	des chvenen Trongers tot
Hildebrant der alte	ze Chriemhilde spranch 
er slvog der chvniginne	eines swertes swanch 
ia tet ir div sorge	von Hildebrande we 
waz maht si gehelfen	daz si vil grozlichen schrei
Do waz gelegen vber al	da der vaigen lip 
ze stvckhen waz gehowen	do daz edel wip 
Dietrich vn– Ezel	wainen do began 
si chlagten innechliche	beidev mage vn– man
Div vil michel ere	 waz da gelegen tot 
die livte heten alle	iamer vnd not 
mit leide waz verendet	des kvniges hohzit 
als ie div liebe leide	ze aller ivngiste git
Ich enchan iv niht bescheiden	was sider da geschach 
wan riter vn– vrovwen	 wainen man da sach 
darzvo die edeln chnehte	 ir lieben frivnde tot 
hie har daz mer ein ende	ditze ist der Nybelvnge not