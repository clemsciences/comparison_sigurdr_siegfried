v nahent fremdiu mere	in Gunthers lant
von boten	die in verre	wurden dar	esant
von vnkunden rechen	 die in truogen haz 
do si die rede vernamen	leit was in werlich daz
Die wil ich iv nennen	ez was Liudger
vzer Sahsen lande	ein richer furste her 
vnd ovch von Tenemarche	der kunich Liudgast 
die brahten in ir reise	vil manigen herlichen gast
Ir boten komen warn	 in Gvnthers lant 
die sine viende	dar hete gesant 
do vragte man der mære	die vnchunden man 
man hiez die boten balde	ze houe fur den kunich gan
Der kunich si gruozte schone	er sprach	sit willechomen 
wer iuch her habe gesentet	des han ich niht vernomen 
daz svlt ir lazen hoeren	 sprach der kunich guot 
do vorhten si vil sere	den grimmen Gunthers muot
Wel ir	kunich	erlovben	daz wir iu mære sagen 
diu wir iu da bringen	so sulen wir niht verdagen 
wir nennen iv die herren	 die vns here habent gesant 
Liudgast vnd Liudger	 die wellent iuch suochen inz lant
Ir habet ir zorn verdient	ia horten wir wol daz 
daz iu die herren beide	 tragent grozen haz 
si wellent heruerten	ze Wormz an den Rin 
in hilfet vil der degne	des sult ir gewarnet sin
Inre zwelf wochen	diu reise muoz geschehen 
habet ir iht guoter friunde	daz lazet balde schein 
die iu friden helfen	 die burge vnd iuriu lant 
hie wirt von in verhovwen	vil manich helme vnd rant
Oder welt ir mit in dingen	daz enbietet in dar 
son ritent iu so nahen	niht die manigen schar
der iwer starken viende	 vof herzenlichiu leit 
davon verderben muozen	 vil guote ritter gemeit
Nv beitet einiv wile	 ich chvndiu minen muot 
vnz ich mich baz versinne	sprach der kunich guot 
han ich guoter iemen	 die sol ich niht verdagen
disiu starchen mere	sol ich minen friunden clagen
Gunthere dem richen	leide wart genuoch	
die rede er tovgenliche	in sime herze truoch 
er hiez gewinnen Hagnen	vnd ander sine man
vnd bat ovch harte balde	ze houe nach Gernoten gan
Do chomen dar die besten	swaz man der da vant 
er sprach	man wil vns suochen	her in vnser lant
mit starchen heruerten	daz lat iu wesen leit	
des antwrte Gernot		ein riter chuone vnde gemeit
Daz wer ot wir mit swerten	so sprach Gernot 
da sterbent wan die veigen	 die lazen ligen tot 
darumbe ich niht vergezzen	 mach der eren min 
die vnser viende	svlen vns willechomen sin
Do sprach von Trony Hagne	 daz dunket mich nih guot 
Liudgast vnd Liudger	die tragent vbermvot	[7a]
wir mugen vns niht besenden	in so churzen tagen	
so sprach der kuone reche	 ir sultez Sifride sagen
<Die> poten herbergen	hiez man in die stat 
swie uient man in were	vil schoene ir pflegen bat
Gunther der riche	daz was wol getan	
vnz er eruant an friunden	wer in da wolde gestan
Dem kunige in sinen sorgen	was doch uil leit 
do sach in trurnde	ein riter vil gemeit 
der niht mohte wizzen	was ime was geschehen 
do bat er im der mære	der kunich Gunther veriehen
Mich nimet des michel wunder	sprach do Sifrit 
wie ir so habet vercheret	die froelichen sit 
der ir mit vns nu lange	 habet alher gepflegen	
des antwrt ime do Gunther	der vil cierliche degen
la mag ich allen luten	die swere niht gesagen 
die ich mvoz toegenliche	 in mime herzen tragen 
man sol stæten friunden	chlagen herze not	
div Sifrides varwe	wart do bleich vnde rot
Er sprach zuo dem kvnige	 ich han iv niht verseit 
ich sol iv helfen wenden	elliv ivriv leit 
welt ir frivnt suochen	der sol ich einer sin
vnd truowe ez wol volbringen	mit eren an daz ende min
Nv lon iv got	her Sifrit	div rede dunchet mich guot 
vnd ob mir nimmer helfe		iwer ellen getuot 
ich frov mich doch der mære	daz ir mir sit so holt 
lebe ich deheine wile	ez wirt wol vmb ivch versolt
Ich wil iv hoeren lazen	warumbe ich truorich stan 
von boten miner viende	ich daz vernomen han 
daz si mich wellent svochen	mit heruerte hie 
daz getaten vns noch degne	hie ze lande nie
Daz lat ivch ahten ringe	sprach do Sifrit 
senftet iwer gemvote		tuot des ich iv bit 
lat mich iv erwerben	 eren vnde fruomen 
vnd bitet ivre degne	 daz si iv ze helfe chumen
Swenne iwer starche uiende	ze helfe mohten han
drizech tvsent degne	so woldich si bestan 
vnd het ieh miht wan tusent	des lat ivch an mich	
do sprach der kunich Gunther	 daz dien ich immer vmbe dich
So heizet mir gewinnen	tusent ivr man 
sit daz ich der minen	 bi mir niht enhan
niwan zwelf rechen		so wer ich iwer lant 
iv sol mit triwen dienen	immer Sifrides hant
Des sol vns helfen Hagne	vnd ovch Ovrtwin 
Danchwart vn– Sindolt	die lieben rechen din 
ovch sol da mit riten	Volcher der chuene man 
der sol den vanen fuoren	daz ich des nieman gan
Vnd lat die boten riten	heim in ir herren lant 
daz si vns sehen sehiere	daz tuo man in bechant 
so daz vnser burge	muozen fride han	
do hiez der kunich besenden	beide mage vnde man	[7b]
Die boten Liudigiers	ze houe giengen do 
daz si ze lande solden	des waren si vil vro 
do bot in riche gabe	der kvnich Gunthier guot 
vnd schuof in sin geleite	des stuont in hohe der mvot
Nu saget	sprach do Gunther	den starken vienden min 
si mvgent mit ir reise	wol deheime sin 
wellen si mich aber suochen	her in miniv lant 
miern zerinne miner frivnde	in wirt arebeit bechant
Den boten riche gabe	man do fur truoch 
der het in ze gebene	Gunther genvoch 
die wolden niht versprechen	die Liudgers man 
do si vrlovp genamen	si schieden vrolich dan
Do die boten waren	 ze Tenemarken chomen
vn der kvnich Liudgast	hete daz vernomen 
wie si von Rine chomen	als im daz wart geseit 
ir starkez vbermvoten	was im werlike leit
Si sagten daz si heten	vil manigen kuonen man 
ovch sahen si darunder	einen reken stan 
der was geheizen Sifrit	ein helt uz Niderlant 
ez leidete Liudgaste	 do er daz mere bevant
Do die von Tenemarke	ditze horten sagen 
do ilten si der friunde	deste me beiagen 
vnz daz er Liudgast	siner chuenen man
zweinzech tvsent degne	ze siner reise gewan
Do besande sich ovch von Sahsen	der chuene Livdger 
vnz si vierzech tusent	heten vnd dannoch mer 
mit den si wolden riten	in Burgonden lant 
do hete ovch sich hie heime	der kvnich Gunther besant
mit den sinen magen	vnd siner bruoder man 
die si wolden fueren	 durch urlivge dan 
vnd ovch die Hagnen reken	des gie den helden not 
darumbe mvozen degne		sider chiesen den tot
Si flizzen sich der reise	do si wolden dan 
den vanen mvose leiten	Volker der chuone man 
also si wolten riten	 von Wormz an den Rin 
Hagne <von> Tronie		der muose scharmeister sin
Damite reit ovch Sindolt	vnd der kuone Huonolt 
die wol gedienen kvnden	daz Gunthers golt 
Danchwart Hagnen bruoder	vnd ovch Ortwin 
die mohten wol mnit eren	in der herverte sin
Her kvnich	seit hie heime	sprach do Sifrit 
sit daz mir iwer reken	 wellent volgen mit 
belibet bi den frovwen	 vnd traget hohen mvot 
ich trov iv wol behuoten	beide ere vnde guot
Div iuch da wolden svochen	ze Wormz an den Rin 
daz wil ich wol behuoten	si mugen da heime sin 
wir sulen in geriten	so nahen in ir lant 
daz in ir vbermvoten	 werde ze sorgen bewant
Von Rine si durch Hessen	mit ir helden riten
gegen Sahsen lande	 da wart sit gestriten	[8a]
mit rovbe vnd mit brande	wosten si daz lant 
daz ez den fvrsten beiden	wart mit arebeit bechant
Si chomen vof die marche	 die knehte zogten dan 
Sifrit der vil starche	vragen des began 
wer sol des gesindes	vns nu hueten hie	
ia wart den Sahsen	geriten schedilicher nie
Si sprachen	lat die tvmben	hueten vof den wegen
den kuonen Danchwarten		 der ist ein sneller <degen> 
wir fliesen deste minner	 von Liudgers man 
lat in vnd ovrtwinen	die naht huote han
So wil ich selbe riten	sprach Sifrit der degen 
vnd wil der warte		gen den vienden <pflegen> 
vnz ich rechte eruinde	 wa die rechen sint	
do wart gewafent schiere	der schoenen Siglinden kint
Daz volch bevalher Hagnen	do er wolde dan 
vnde Gernote	dem vil kuone man 
do reiter eine danne	in der Sahsen lant 
des wart von im verhowen	des tages manich helmbant
Do sach er her daz groze	daz vf dem velde lac 
daz wider siner helfe	mit vngefuoge wac 
des was wol vierzech tusent	oder dannoch baz 
Sifrit in hohen mvote	sach vil frovlichen daz
Do hete sich ovch ein reke	gen den vienden dar
erhaben vof die warte	der was ze flize gar 
den sach der herre Sifrit	vnd in der kuone man 
ieweder do des andern	mit nide huoten began
Ich sag iv wer der were	der der warte <pflach> 
ein liehter schilt von golde	im vor der hende lac 
ez was der kvnich Livdgast	der huote siner schar 
dirre gast vil edele	spranchte herlichen dar
Nv het ovch in her Livdgast	vientlichen erkorn 
div ros si namen beidiu	cen siten mit den sporn 
si neigten vf die schilde	die schefte mit ir chraft 
des wart der kunich riche	mit grozen sorgen behaft
Diu ros nach sachen truogen	diu richen kuniges kint
beide fur ein ander	sam si wete ein wint 
mit zovmen wart gewendet	vil riterlichen dan 
mit swerten ez versuohten	 die zwene grimme man
Do sluoch der herre Sifrit	daz al daz velt erdoz 
do stovp vz dem helme	 sam von brenden groz
die viwer rote vanchen	von des heldes hant 
ir ietweder den sinen	an dem anderen vant
Ovch sluog im her Liudgast	vil manigen grimmen slach 
ir ieweders ellen	vf schilden vaste lac 
do heten daz gehuotet	wol drizech siner man 
e daz im die chomen	den sich doch Sifrit gewan
mit drin starchen wnden	die er dem kunige sluoc
durch eine wize brunne	diu was guot genuoc 
daz swert an sinen eken	braht vz wunden bluot 
des muose der kunige Liudgast	haben truorigen muot	[8b]
Er bat sich leben lazen	vnd bot im siniv lant
vnde sagte im daz er were	Liudgast genant 
do komen sine rechen	die heten wol gesehen
was da von in beiden	vf der warte was geschehen
Er wolt in fueren dannen	do wart er an gerant
von drizech sinen mannen	do werte des heldes hant
sinen richen gisel	mit vngefuegen slegen 
sit tet schaden mere	der cierliche degen
Die drizech er ze tode	vil werlichen sluoc 
er liez in leben einen	balde er reit genuoc
vnd sagte hin diu mere	was hie was geschehen 
ovch mohte mans die warheit	an sime roten helmen sehen
Den von Tenemarke	was vil grimme leit 
ir herre was gevangen	do in daz was geseit 
man sagte ez sinen bruoder	toben er began
von vngefuegem zorne	 wan im leide was getan
Livdgast der reche	 was gefueret dan
von Sifrides gewalte	zvo Gunthers man 
er bevalch in Hagnen	do in daz wart geseit 
daz er der kunich were	do was in mazlichen leit
Man hiez den Burgonden	ir vanen binden an 
wol vof	sprach Sifrit	 hie wirt mere getan 
ê sich der tac verende	sol ich haben den lip 
daz gemvot in Sahsen		vil manich wætliche wip
Ir helde von dem Rine	ir svlt min nemen war 
ich chan iuch wol geleiten	in Liudgers schar 
so sehet ir helme howen	von guoter helde hant 
ê daz wir wider wenden	 iv wirdet sorge bechant
Ze rossen gahte do Gernot	vnde die sine man 
den vanen zvchte balde	der kvone spilman 
Volcher der herre	 do reit er vor der schar 
do was ovch daz gesinde	ze strite erlichen gar
Si fuorten doch niht mere	niwan tvsent man 
darvber zwelf reken	 stieben do began
diu molte von den strazen	si riten vber lant 
do sach man von in schinen	vil manigen herlichen rant
Do waren ovch die Sahsen	 mit ir schar chomen 
mit swerten wol gewahsen	daz han ich sit vernomen 
div swert die sniten sere	den helden an der hant 
do wolden si den gesten	 weren burge vnd lant
Der herren scharmeister	 daz volc do fuorten dan 
do was ovch Sifrit komen	 mit den sinen man 
die er mie in brahte	 vzer Niderlant 
des tages wart in sturme	vil manich bluotigiu hant
Sindolt vnd Huonolt	vnd ovch Gernot 
die sluogen in dem strite	vil manigen helt tot 
ê si rehte erfvnden	 wie chuene was ir lip 
daz mvose sid beweinen	vil manich wætlichez wip
Volker vnd Hagne	vnd ovch Ortwin
laschten in dem bluote	vil maniges helmes schin [9a]
mit fliezendem bluote	die sturm kuene man 
da wart von Danchwarte	vil michel wunder getan
Die von Tenemarche	versvohten wol ir hant 
do horte man von hurte	erdiezen manigen rant 
vnd ovch von scharphen swerten	der man da uil gesluoch 
die stritkuonen Sahsen	taten schaden da genuoch
Do die von Burgonden	 drvngen in den strit 
von in wart verhowen	 vil manich wnde wit 
do sach man vber satele	vliezen daz bluot 
svs wrben nach den eren	die helde chuone vnde guot
Man horte da liute erhellen	den helden an der hant
diu vil scharpfen wafen	 do die von Niderlant
drvngen nach ir herren	in die herten schar 
si chomen degenliche	mit samt Sifride dar
Volgen der von Rine	nieman man im sach 
man mohte kiesen fliezen	den bluotigen bach
durch die liehten helme	von Sifrides hant 
den herren Liudgern	 er nv vor sinen hergesellen vant
Dri widerchere	heter nu genomen
durch daz her anz ende	nu was Hagen chomen 
der half im wol ervollen	in sturme sinen mvot 
des muose da ersterben	vor im vil manich riter guot
Do der starke Liudger	Sifriden vant 
vnd daz er alse hohe	 truoch an siner hant
den guoten Balmungen	vnd ir so manigen sluoch 
des wart der herre zornich	vnde grimmich genuoch
Do wart michel dringen	vnd grozer swerte chlanch 
da ir ingesinde	zvo ein ander dranch 
do versuohten si die rechen	beide dester baz 
die schar begunden wichen	 sic huop da grozlicher haz
Dem vogte von den Sahsen	was daz wol geseit 
sin bruoder was gevangen	daz vas im harte leit 
wol wesser daz er tæte	 daz Siglinde kint 
man ceh es Gernoten		wol ervant er ez sint
Die slege Liudgers	 die waren also starch 
daz im vnderm satle	 struhte daz marc 
do sich daz ros erholte	der kuene Sifrit
der gewan in dem sturme	einen freislichen sit
Des half im Hagne	 vnd ovch Gernot 
Danchwart vnd Volker	des lag ir uil da tot 
Sindolt vnd Huonolt	vnd oertwin der degen 
die chvnden in dem strite	cem tode manigen nider legen
In sturme vngescheiden	waren die fvrsten her 
do sach man vber helme	fliegen manigen ger
durch die liehten schilde	von der helde hant 
man sach da uar nach bluote	vil manigen herlichen rant
In dem starken stvrme	 erbeizte manich man
nider von den rossen	 an ander liefens an
Sifrit der kuene	 vnd ovch Livdger 
man sach da sefte vliegen	vnd vil manigen scarfen ger	[9b]
Do flovch daz schiltgespenge	von Sifrides hant 
den sic gedaht erwerben	der helt von Niderlant
an den kuenen Sahsen	der man wundersach 
hey waz liehter ringe	der kuene Danchwart zebrach
Do het der herre Livdger	vf eime schilte erkant
gemalt eine krone	vor Sifrides hant 
wol wesser daz ez were	der kreftige man 
der helt zuo sinem frivnden	luote ruofen began
Gelovbet iuch des strites	alle mine man 
svn den Sigmundes		ich hie geselhen han 
Sifriden den starken	han ich hie bekant 
in hat der ubel tivfel	cen Sahsen gesant
Die vanc hiez er lazen	in deme sturme nider 
frides er do gerte	des werte man in sider 
doch muoser werden sigel	in Gunthers lant 
daz het an im betwngen	div Sifrides hant
Mit gemeinem rate	 so liezen si den strit 
durkel vil der helme	vnd der schilte wit
si leiten von den handen	swaz so man der vant 
die truogen bluotes varwe	von der Burgonden lant
Si viengen swem si wolten	des heten si gewalt 
Gernot vnd Hagne		die reken vil balt 
die wnden hiezen barn	si fuorten mit in dan
geuangen zuo dem Rine	funfhundert wetlicher man
Die siglosen reken	 ze Tenemarken riten 
do heten ovch die Sahsen	so hohe niht gestriten 
daz man in lobes iæhen	daz was den helden leit 
do wurden ovch die veigen	von friunden sere gecleit
Si hiezen ir gewefen	sovmen an den Rin 
ez here wol geworben	mit den henden sin
Sifrit der reke	der hetez guot getan 
des im iehen muosen	alle Gunthers man
Gegen Wurmes sande	der herre Gernot 
heim ze <sinem> lande	den frivnden er enbot 
wie gelungen were	im vnd sinem man 
ez heten die vil kuonen	wol nach eren getan
Die garzune liefen	 von den ez wart geseit 
da freuten sieh von liebe	die e heten leit 
dirre lieben mere	div in da waren komen 
da wart von edelen frovwen	michel fragen vernomen
wie gelungen were	des richen kvniges man 
man hiez der boten einen	fur Chriemhilde gan 
daz geschach vil tovgen	 ian torstez vber lut	
wan si hete darunder	ein liebez herzen truot
Do si den boten komende	zir kemenate sach 
Chriemhilt div schoene	vil guetlichen sprach 
nu sag an liebiv mere	ia gib ich dir min golt 
tuostuz an liegen	ich wil dir immer wesen holt
Wie schiet vz dem strite	min bruoder Gernot
vnd ander mine friunde	 ist vns ieman tot	[10a]
oder wer tet daz beste	 daz solt du mir sagen	
do sprach der bote schiere	 wir heten ninder einen zagen
Ze ernste vnd ze strite	reit nieman also wol 
vil ediliv kvniginne	sit ich ivz sagen sol 
so der gast vil edele	 vzer Niderlant 
da worhte michel wunder	des kuenen Sifrides hant
Swaz die reken alle	in strite han getan	
Danchwart vnd Hagne	vnd anders kvniges man	
swaz si na ern striten	das was gar ein wint 
wan aleine Sifrit	 des kvnich Sigmundes kint
Si fruomten in dem sturme	der helde vil derslagen 
doch moht iu dizze wunder	nieman wol gesagen
waz da worhte Sifrit	suuenner ze strite reit 
den frovwen an ir magen	tet er div grozlichen leit
Ovch mvoste da beliben	vil maniger frovwen truot 
sin slege man horte	vf helmen also lut 
daz si von wunden brahten	daz fliezende bluot 
er ist an allen dingen	ein riter kvone vn– gvot
Swaz da hat begangen	von Mece oertwin	
swaz er ir mohte erlangen	mit dem swerte sin 
die mvozen wnt beliben	 oder meistec tot	
da tet iwer bruoder	 die aller grozisten not
div immer in den sturmen	chvnde sin geschehen 
man mvoz der warheite	 dem vz derwelten iehen 
die stolzen Burgonden	habent so geuarn 
daz si vor allen schanden	sich kunnen wol bewarn
Man sach da von ir handen	vil manigen satel bloz 
da von liehten swerten	daz velt so lv^te erdoz 
die reken von dem Rine	die habent so geriten 
daz ez ir vienden	 wære bezer vermiten
Die kuenen Troniere	 die fruomten groziv leit 
do mit volkes kreften	daz her zesamne reit 
da frumte manigen toten	des chuenen Hagnen hant 
des vil ze <sagene> were	her in Bvrgonden lant
Sindolt vnd Huonolt	 die Gernotes man 
vnd Ruomolt der kuone	die hant so vil getan 
daz ez Liudgere	mag immer wesen leit 
daz er den iwren magen	ce Rine widerseit
Strit den aller hohsten	der inder da geschach
ze iungest vnd zem ersten	den ieman da gesach 
den tet vil degenlichen	div Sifrides hant 
er bringet rike gisle	in Gvnthers lant
Die twanch mit sinen ellen	der wætlike man 
des ovch der kvnich Liudgast	mvoz den schaden han 
vnd ovch von Sahsen landen	 sin bruoder Liudger 
nu hoert miniv mære		edel kvniginne her
Si hat gevangen beide	 div Sifrides hant 
nie so manigen gysel	man braht in dize lant 
so von sinen schvlden	 nv kvmt an den Rin	
ir chvnden disiv mere	nimmer lieber gesin	[10b]
Man bringet der gesvnden	fvnf hvndert oder baz 
vnd der verchvnden		wizet	frovwe	daz	
wol ahzech rote bare	her in vnser lant 
die meist hat verhowen	des <kuenen> Sifrides hant
Die durch vbermvote	 widerseiten an den Rin 
die muozen nu gevangen	die Gvnthers sin 
die bringet man mit vrovden	her in dize lant	
do erbluete ir liehtiv varwe	do si div mere rehte bevant
Ir schonez antluze	daz wart rosen rot 
do mit liebe was gescheiden	vz so grozer not
Sifrit der iunge	der wætliche man 
si vreute ovch sich ir frivnde	daz was von schulden getan 
Do sprach div minnechliche		dv hast mir wol geseit 
dv solt darvmbe haben		ze miete richiv chleit 
cehen march von golde		die heize ich dir nu tragen	
des mach man solhiv mære	richen frovwen gerne sagen
Man gap ime sine miete	dar golt vnd ovch daz cleit 
do gie an div venster	vil manich schoniv meit 
si warten vf die straze	riten man do vant
vil der hoh gemvoten	in der Burgunden lant
Da chomen die gesvnden	die wunden taten sam 
si mohten gruozen hoeren	von frivnden ane scham 
der wirt gen sinen gesten	vil frolichen reit 
mit vrovden was verendet	 sin grozlichez leit
Do enphie er wol die sine	 die fremden tet er sam	
wan dem riken kvnige	anders niht enzam 
wan danken guetliche	den	die im waren chomen 
daz si den sic nach eren	in stvrme heten genomen
Gvnther bat im mære	 von sinen frivnden sagen 
wer im an der reise	ze tode waren erslagen 
do het er verlorn niemen	niwan sechzech man 
verchlagen man die mvese	so sit vil helde sint getan
Die gesvnden brahten	 zerhowen manigen rant
von helme vil verscroten	in Gvnthers lant 
daz volk erbeizte nider	fur des kvniges sal
ze lieben antfange	 man horte grozlichen schal
Do hiez man herbergen	die rechten in die stat 
der kvnich siner geste	vil schone pflegen bat 
er hiez der wunden huoten	vnd schafen guot gemach 
wol man sine tvgende	an sinen vienden sach
Er sprach ze Liudegaste	 nu sit mir willechomen		
ich han von iwren schvlden	schaden vil genomen 
der wirt mir nv vergolten	ob ich geluche han 
got lone minen friunden	 si habent liebe mir getan
Ir mvget in gerne danchen	sprach do Livdger 
also hoher gysel	gewan nie chvnich mer 
vmbe schone huote	 wir geben michel guot 
daz ir genedichlichen	an iwren vienden tuot
Ich wil iv beide lazen	sprach er	ledech gen 
daz mine viende		hie bi mir besten	[11a]
des wil ich haben purgen	daz si miniv lant
iht rvmen ane hulde		des bot do Liudger die hant
Man brahte si ze ruwe	 vnd schuof in ir gemach 
den wunden man gebettet	vil guotlichen sach 
man schanchte den gesvnden	met vnd guoten win 
do chvnde daz gesinde	nimmer frolicher sin
Ir zerhowen schilde	behalten man do truoch 
vil bluotiger setle	der was da genvoch 
die hiez man verbergen	daz weinten niht diu wip 
da kom her vil muede	maniges guoten ritters lip
Der kvnich pflac siner geste	vil guotlichen wol 
der fremden vnd der kvnden	 diu lant waren vol 
er bat der ser wunden	 vil guotlichen phlegen 
do was ir vbermueten	 vil harte ringe gelegen
Die erzenie chvnden	 den bot man richen solt 
silber ane wage	 darzuo daz liehte golt 
daz sich die helde nerten	nach des strites not 
daz zuo der kvnich den gesten	gabe grozlichen bot
Die wider heim ze hûse	 heten reise mvot 
die bat man noch beliben	so man frivnden tuot 
der kvnich gie ze rate	wie er lonte sinen man 
si heten sinen willen	nach grozen eren getan
Do sprach der herre Gernot	 man sol si riten lan 
vber sehs wochen	si in daz chunt getan 
daz si chomen widere	zeiner hohgecit 
so ist maniger geheilet	der noch wunder lit
Do gerte ovch vrlovbes	Sifrit von Niderlant 
do der kvnich Gunther	den willen sin eruant 
er bat im minnechlichen	noch bi im bestan 
niwan durch sin swester	son werez niht getan
Darzuo was er ze riche	 daz er iht nemen solt 
er hetez wol verdienet	der kunich was im holt 
sam waren sine magen	 die heten daz gesehen 
waz von sinen handen	in dem strite was geschehen
Dvrch der schuonen willen	gedaht er noch bestan 
ob er si sehen mohte	sit wart ez getan 
wol nach sinen willen	wart im div maget bechant 
sit reiter froliche	in Sigemvndes lant
Der wirt hiez ce allen ziten	riterschefte pflegen 
daz tet vil willechlichen	do manich iunger degen 
die wile hiez er sideln	vor Wormz an den sant
den	die im komen solden	in der Burgonden lant
In den selben ziten	do si nu solden chomen 
do het div schone <Chriemhilt>	div mære wol vernomen 
er wolde hohgecite	durch liebe friunde han 
do wart vil michel flizen	von schonen frowen getan
mit wete vnd mit gebene	 daz si da solden tragen 
vote div vil riche	 div mere horte sagen
von den stolzen reken	die da solden chomen 
do wart vz der valde	vil richer chleider genomen	[11b]
Dvrch ir kinde liebe	hiez si bireiten chleit 
da mite wart gezieret	vil frovwen vn– meit 
vnd uil der iungen rechen	vz Bvrgonden lant 
si hiez ovch vil der fremden	bruoven herlich gewant