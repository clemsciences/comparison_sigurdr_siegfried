an sach si tegilichen	nu riten an den Rin 
die zer hohgecite	gerne wolden sin 
die durch des kvniges liebe	chomen in daz lant 
den bot man svmelichen		ros vnd gewant
In was ir gesidele	 allen wol bereit 
den hohsten vnd den besten	als vns daz ist geseit 
zwein vnd drizech fursten	da zer hohgezit 
da cierten sich engegene	alle vrowen wider strit
Ez was da vil vnmuezech	Gyselher daz kint 
die geste mit den kvnden	vil guetlichen sint
die enphieng er vnd Gernot	vnd ovch ir beider man 
ia gruozten si dich degne	als ez nach eren was getan
Vil golt roter setle	si fuorten in daz lant 
cierliche schilde	 vnd erlich gewant
brahten si ze Rine	zvo der hohgezit 
manigen vngesvnden	sach man frolichen sit
Die in den beten lagen	vnd heten wnden not 
die muosen des vergezen	wie herte was der tot 
die siechen vngesvnden	mvosen si verchlagen 
si vrovten sich der mere	gen den hohgezite tagen
wie si leben solden	da ze der wirtschaft 
wunne ane maze	 mit frovden vber chraft
heten al die lûte	swaz man ir da vant 
des hvop sich michel frovde	vber al daz Gvnthers lant
An einem pfinchsten morgen	sach man fur gan
gechleidet wunnechliche	vil manigen kuenen man 
fvnf tvsent oder mere	da cer hohgecit 
sich huop div chvrzewile	an manigen enden wider strit
Der wirt der het die sinne	im was daz wol erkant 
wie rehte herzenliche	der helt von Niderlant
sine swester trûte	 die er noch nie gesach 
der man so grozer schoene	vor allen iwnchvrovwen jach
So sprach zuo dem kvnige	der degen Ortwin 
welt ir mit vollen eren	ze der hochzite sin 
so svlt ir lazen schovwen	div wunnechlichen kint 
die mit so grozen eren	 zen Burgonden sint
Waz wære mannes wunne	des frovte sic sin wip 
ez entæten schoene meide	vnd herlichiv wip 
lazet iwer swester	fur iwer geste gan	
der rat was ze liebe	vil manigem helde getan
Des wil ich gerne volgen	sprach der kvnich do 
alle die ez erfvnden	warns harte fro 
ern bot ez frovn voden	 vnd ir tohter wolgetan 
daz si mit ir meiden	hin ze houe solde gan
Do wart vz den schrinen	geschvchet guot gewant	[12a]
swaz man in der valde	der guoten wæte vant 
die bovge mit den borten	daz was in vil bereit 
sich zierte riterliche	manich wætlichiu meit
Vil manich reche tvmber	des tages hete mvot 
daz er an ze sehene	den frovwen were gvot 
daz er da fvr niht næme	eins riken kvniges lant 
si sahen die vil gerne	die si heten bekant
Do hiez der kvnich riche	mit siner swester gan 
die ir dienen solden	hvndert siner man 
ir vnd siner mage	die truogen swert enhant 
daz was daz hofgesinde	in der Bvrgonden lant
voten die vil richen	sach man mit ir chomen 
div hete schoeniv frovwen	gesellichlich genomen
hvndert oder mere	die trvogen richiv cleit 
ovch gie da nach ir tohter	manich wetlichiu meit
Von einer kemenaten	 sach man si alle gan 
do wart vil michel dringen	von helden dar getan 
die des gedinge heten	ob chvnde daz geschehen 
daz si die mait edele	solden vrolichen sehen
Nv gie div minnecliche	also der morgenrot
tuot vz truoben wolchen	da schiet von maniger not
der si da truoch in herzen	vnd lange hete getan 
er sach die minneclichen	nv uil herlichen stan
Ja luhte ir von ir wæte	vil manich edel stein 
ir rosen rotiv varwe	vil minnechlichen schin 
ob iemen wunsen solde	der kvnde niht geiehen 
daz er ce dirre werlde	hete iht schoeners gesehen
Sam der liehte mane	vor deme sterne stat 
der schin so lûterliche	ob den wolchen gat 
dem stvont si nu geliche	vor andern frovwen guot 
des wart wol gehoehet	vil maniges heldes mvot
Die riken kamerere	sach man vor in gan 
die hoh gemvoten degne	wolden des niht lan 
sin drvngen da si sahen	die minnechlichen meit 
Sifride dem herren	wart beide liep vnd leit
Er dahte in sinem mvote	wie kvnde daz ergan 
daz ich dich minnen solde	daz ist ein tvmber wan 
sol aber ich dich fremden	so wære ich samfter tot 
er von gedanken	 dike bleich vnde rot
Do stvont so minnechliche	daz Siglinde kint 
sam er entworfen were	an ein permeint
von guotes meisters listen	so man in iach 
daz man helt neheinen	 so schoenen nie gesach
Die mit der frovwen giengen	die hiezen von den wegen
wichen allenthalben	 daz leiste manich degen 
div hoch traginden herzen	vrovten manigen lip 
man sach in hohen zvhten	manich wetliche wip
Do sprach von Bvrgonden	 der herre Gernot 
der iv sinen dinest	so guotlichen bot 
Gvnther	lieber bruoder	dem sult ir tuon alsam [12b]
vor allen disen reken	des rates ich mich nimmer gescham
Ir heizet Sifriden	zvo miner swester kvomen 
daz in div maget gruoze	des habe wir immer fruomen 
div nie gruozte reken	div sol in gruozen pflegen 
da mit wir han gewunnen	den cierlichen degen
Do giengen des wirtes magen	da man den helt vant 
si sprachen zuo dem reken	vzer Niderlant 
iv hat der kvnich erlovbet	ir svlt ze hove gan 
sin swester sol ivch gruozen	daz ist ze eren iv getan
Der herre in sinen mvote	 was des vil gemeit 
do truoch er in dem herzen	liep ane leit 
daz er sehen solde	der schoenen voten kint 
mit minneclichen tvgenden	si gruozte Sifriden sint
Do si den hoch gemvoten	vor ir stende sach 
do erzvnde sich sin varwe	div schoene meit sprach 
sit willechomen	er Sifrit	ein edel riter guot	
do wart im von dem gruoze		wol gehohet sin muot
Er neig ir minnechlichen	 genade er ir bot 
si twanch gen ein ander	 der seneden minne not 
mit lieben ovgen blichen	 an ander sahen an
der herre vnd ovch div frovwe	daz wart vil tavgen getan
Wart da wrüntliche getrutet	ir vil wiziv hant
von herzenlieber minne	 des ist mir niht bechant 
doch wil ich niht gelovben	 daz ez wrde lam 
zwei minne gerndiv herze	heten anders missetan
Bi der svmerzite	vnd gen des meyen tagen
dorft er nihe mere	in sime herze tragen
so vil hoher vrovde	so er da gewan 
do im div gie an hende	die er ze trûte gerte han
Do dahte manich reke	hey wer mir sam geschehen 
daz ich ir gienge nebene	als ich in han gesehen 
oder bi ce ligenne	daz liez ich ane <haz >
er gediente noch nie reke	nach einer kvniginne baz
Von swelher kvnige lande	die geste komen dar 
die namen algeliche	wan ir zweier war 
ir wart erlovbet kvssen	den wertlichen man 
im wart ze dirre werlde	nie so liebe getan
Der kvnich von Tenemarke	sprach do sa cestunt 
des vil hohen gruozes	lit vil maniger wunt	
des ich da wol enpfinde	 von Sifrides hant 
got laze in nimmer me	ze Tenemarch in daz lant
Man hiez do allenthalben	 wichen von den wegen
der schoenen Kriemhilde	 manigen kuenen degen
sach man zvchtechliche	 ze kirche mit ir gan 
sit wart von ir gescheiden	der vil wætliche man
Do gie si zvo dem mvnster	ir volgete manich wip 
do was ovch wol gezieret	 der kvneginne lip 
daz da hoher wnse		maniger wart verlorn 
si was ze ovgenweide	manigem reke geborn	[13a]
Vil kvme beite Sifrit	daz man da gesanch 
er mohte sinen selden	immer sagen danch 
daz im div was so wege	die er in herzen truoch 
ovch was er der schoenen	holt von schvlden genuoch
Do si vz dem mvnstre	 nach messe chom gestan 
man bat den degen kuenen	wider zvo ir gan 
erst begund im danchen	div minneclike meit 
daz er vor den reken	so wichlichen streit
Nv lon iv got	er Sifrit	sprach daz edel kint 
daz ir daz habet verdienet	daz iv die reken sint
so holt in guoten triwen	 so ich si hore iehen	
do begunde er minnechliche	an frovn Kriemhilde sehen
Ich sol ivch immer dienen	sprach Sifrit der degen 
vnd enwil min hovbet	 nimmer ê gelegen 
ich en werbe nach ir willen	sol ich min leben han 
daz mvoz iv ze dienste	 min frov Kriemhilt	sin getan 
Inre tagen zweluen	 der tage als islich 
sach man bi dem degne	die maget lobilich 
so si ze houe solde	vor ir frivnden gan 
der dienst wart dem reken	durch groze liebe getan
Frovde vnde wnne	vnd michelen schal
sach man tegeliche	vor Gvnthers sal 
darvze vnd ovch darinne	vil manigen kvenen man 
Ortwin vnd Hagne	grozer wunder vil began
Swes ieman pflegen solde	des warn si bereit
mit volleclicher maze	die helde vil gemeit 
des wurden von den gesten	die rechen wol bechant 
davon so was gezieret	allez Gvnthers lant
Die da wunde lagen	 die sah man da fur gan 
si wolden kvrcewile	mit dem gesinde han 
schirmen mit den schilden	vnd schiezen manigen schaft 
des hulfen in genvoge	si heten michel chraft
In der hochzite	der wirt hiez ir phlegen
mit der beste spise	er hete sich begwegen
aller schlahte schande	die ie kvnich gewan 
man sach in friuntliche	zvo sinen gesten gan
Er sprach	ir gvoten reken	e ir scheidet hin 
so nemet mine gabe		also stet min sin 
daz ichz immer diene	versmehet niht min gvot 
daz wil ich mit iv teilen	des han ich vesten mvot
Die von Tenemarken	sprachen sa zehant 
ê wir wider riten	heim in vnser lant 
wir gern steter schuone	des ist vns reken not 
wir han von iwren degnen	manigen lieben frivnt tot
Livdgast geheilet	siner wunden was 
der voit von den Sahsen	nach strite wol genas 
eteliche toten	si liezen da ze lant 
do gie der kvnich Gunther	da er Sifriden vant
Er sprach zuo deme reken	nv rate wie ich tuo 
vnser geste wellent	morgen riten fruo [13b]
vnd gerent steter svone	an mich vnd an mine man 
nv rata	degen Sifrit	waz des guot si getan
Waz mir die herren bieten	daz wil ich dir sagen 
swaz funf hundert moere	 goldes mvgen tragen 
daz gebent si mir gerne	wil ich si ledich lan	
do sprach Sifrit	 daz wer vbel getan
Ir svlt si ledechlichen	hinnen lazen varn 
vnd daz die reken edele	furbaz bewarn
vienthlichez riten	her in iwr lant 
des lat iv geben sicherheit	beider herren hant
Des rates wil ich volgen	da mit si riten dan 
sinen vienden	wart daz kvnt getan 
ir goldes gerte niemen	daz si da buten ê 
da heim ir lieben frivnden	was nach den hermueden we
Manigen schilt vollen	man <dar> schazzes truoch 
er teilte es ane wage	sinen frivnden genuoch 
bi funfhvndert marken	vnd eteslichen baz 
Gernot der vil kuene	riet <Gvnther> daz
Vrlop si do namen	also si wolden dan 
do sach man die geste	fur Kriemhilde gan
vnd ovch da frov Vote	div kvniginne saz 
ez wrden nie degne	 mere gevrlovbet baz
Herberge wurden lere	do si dannen riten 
doch bestuont deheime	mit herlichen siten
der kvnich mit den sinen	vnd manich edel man 
die sach man tegliche	zvo Chriemhilde gan
Vrlovp nemen wolde	ovch Sifrit ein helt guot 
er wande niht erwerben	 des er hete muot 
der kvnich sagen horte	 daz er wolde dan 
Giselher der iunge	von der reise in gewan
War woldet ir nv riten	edel Sifrit 
belibet bi den reken	tuot des ich iv bit	
<bi> Gvnther dem kvnige	vnd bi sinen man 
hie sint vil schoene frovwen	die man ivch sol sehen lan
Do sprach der starke Sifrit	 so lat div ros stan 
ich wolde sin geriten	 des wil ich abe gan 
vnd traget hin die schilde	ich wolde sin ce lant 
des hat mich Giselher	mit eren wol erwant
Sus beleip der kuene	 durch frivnde lobe da 
ia wær er in den landen	 ninder anderswa
gewesen alse sanfte	da von daz gesach 
<[daz er nu tegeliche	 die schoenen Kriemhilde sach]>
Ddurch ir vnmazen schoene	der herre da beleip 
mit maniger chvrzwile	man nu die zit vertreip 
wan daz in twanch ir minne	div gap im diche not 
darvmbe sit der kvene	lac uil iemerlichen tot