teniwiv mære	sich huoben vber Rin 
man seite daz da were	manich magedin 
der dahte im eine werben	des kunich Gvnthers mvot 
daz dvhte sine rechen	vn– die herren alle guot	[14a]
Ez was ein kvniginne	 gesezzen vber se 
ir geliche	 was deheiniv me 
si was vnmazen schone	vil michel was ir kraft 
si schoz mit snellen degnen	vmbe minne den schaft
Den stein warf si verre	 darnach si witen spranch 
swer ir minne gerte	 der muose ane wanch
driv spil an gewinnen	der vrowen wol geborn 
gebrast im an eime	 er het daz hovbet verlorn
Des hete div iunchfrowe	vnmazen vil getan 
daz vernam bi dem Rine	ein riter wol verstan 
der wande sine sinne	an daz schoene wip 
darumbe helde vil mvosen	sit verliesen den lip
Do sprach der voit von Rine	 ich wil an den se
hin zuo Prvnhilde	swie ez mir erge 
ich wil vmb ir minne	wagen den lip 
den wil ich verliesen	sin werde min wip
Daz wil ich widerraten	sprach do Sifrit 
ia hat div kvniginne	 so vreislichen sit 
swer ir minne wirbet	 daz ez in hohe stat 
des mvget ir der reise	 haben guoten rat
So wil ich iv daz raten	sprach do Hagene 
ir bitet Sifrit	mit iv ce tragene
die vil starken reise	 daz ist nu min rat	
sit ime daz ist kundech	wie ez vmb die frovwen stat
Er sprach	wil du mir helfen	edel Syfrit 
die minnechlichen werben		tuo des ich dich bit 
vnd wirt mir ze trûte	 daz minnechliche wip 
ich wil durch dinen willen	wagen ere vnde lip
Des antwrte Sifrit	Sigmundes sun 
gist dv mir din swester	so wil ich ez tuon 
die schonen Chriemhilde	 ein kvniginne her 
so gere ich niht lones	nach minen arbeiten mer
Daz lobe ich	sprach Gvnther	Sifrit	an din hant 
vnd kumet die schoene	Prvnhilt in daz lant 
so wil ich dir ze wibe	mine swester geben 
so maht du mit ir immer	vroliken leben
Des <swouren> si do eide	die reken vil her 
des wart ir arbeite	verre dester mer 
ê daz si die frovwen	 brahten an den Rin 
des muesen die kuonen	sit in grozen noten sin
Sifrit muose fuoren	die kappen mit im dan 
die der helt kuene	mit sorge gewan
ab eime getwerge	daz hiez Albrich 
sich garten zvo der verte	reken kuene vn– rich
Also der starke Sifrit	die tarnkappe truoch 
so het er darinne	 krefte genuoch 
zwelf manne sterke	zvo sin selbes lip 
er warp mit grozen listen	daz herliche wip
ovch was div tranhût	also getan	[14b]
daz darinne worhte	 ein islich man 
swaz er selbe wolde	daz in nieman sach 
da mit gewanner Prvnhilde	da von im leide gesach
Nv sage mir	degen Sifrit	ê min vart erge 
daz wir mit vollen eren	 komen an den se 
svln wir reke fuoren	in Prunhilde lant 
drizech tusent degen	die weren schier besant
Der gesellen bin ich einer	der ander soldv wesen 
der drite daz si Hagne	wir sulen wol genesen	
der vierde daz si Danchwart	der vil kuene man 
tvsent man mit strite	geturren nimmer vns bestan
Div mære wesse ich gerne	sprach der kunich do 
ê wir hinnen fuern	des wer ich harte fro 
waz wir chleider solden	vor Prunhilde tragen 
div uns da wol zamnen	 Sifrit	daz solt du mir sagen
Kleit daz aller beste	 daz ieman bevant 
treit man zallen citen	in Prvnhilde lant 
des sulen wir richiu kleider	vor der frovwen tragen 
daz wirs iht haben schande	 so man div mære hore sagen
Do enbot er siner swester	daz er se wolde sehen 
vnd der degen Sifrit	 e daz was geschehen 
do hete sich div schoene	ze lobe wol gekleit 
daz die herren chomen	 daz was in mezlichen leit
Nv was ovch ir ingesinde	geciert als im gezam 
die fvrsten komen beide	do si daz vernam 
do stuont si von dem sedele	mit zvhten si do gie 
da si den gast vil edelen	vnd ovch ir bruoder enphie
Si willekomen bruoder	vnd der geselle sin 
div mere ich weste gerne	sprach daz meidin 
waz ir herren woldet	 sit ir ze houe gat 
lat ir mich hoeren	 wie ez iv edelen reken stat
Do sprach der kvnich Gvnther	 frovwe	ich wilz iv sagen 
wir muozen michel sorge	bi hohme muote tragen 
wir wellen hubschen riten	verre in fremdiv lant 
wir solden zuo der reisen	haben cierlich gewant
Nv sicet	lieber brvoder	sprach daz kvniges kint 
lat mich rehte hoeren	 wer die frovwen sint 
der ir gert ze minne	 in ander kvnige lant	
die vz derwelten		 nam si beide bi der hant
Si gie mit in beiden	da si ê da saz 
vf matraze riche	 ich wil wizzen daz	
geworht mit guoten b¡lden	mit golde wol erhaben 
si mohten bi den frovwen	gvot kurtzwile haben
Friuntliche bliche	vnd guotlichen sehen 
des mohte von in beiden	harte vil geschehent 
er truoch si in dem herzen	si was im so der lip 
sit wart div schoene Chriemhilt	des kvonen Sifrides wip
Do sprach div iunchfrovwe	 nu merket was ich sage 
ich han selbe siden	 nv schafet daz man trage [15a]
gesteine vns vof den schilden	so wurken wir div chleit	
des willen was do Gvnther	vnd ovch Sifrit bereit
Wer sint die gesellen	sprach div kvnigin 
die mit iv gecleidet	 ce hove sulen sin	
er sprach	ich selbe vierde		zwene mine man 
Danchwart vnd Hagne			 ze hove svlen mit mir gan
Frovwe	merket rehte			 waz ich iv sage 
daz ich selbe vierde			ze vier tagen trage
ie drier hande chleider	vnd also guot gewant 
daz wir ane schande	rumen Prvnhilde lant
Mit guotem vrlovbe	 die herren schieden dan 
do hiez ir ivnchfrovwen	drizech meide gan
vz ir kemenaten	 div schoene <kvnigin> 
die zuo solhem werke	hetet grozlichen sin
Die arabischen siden	wiz also der sne 
vnd von Zazamanch	der gruenen so der chle 
darin si leiten steine	des wurden guotiv kleit 
selbe sneit si Chriemhilt	div herliche meit
Von fremder <vische> hûten	bezoch wol getan 
die ze sehenne waren	den lvten fremde dan 
die dachten si mit siden	so si si solden tragen 
nv hoeret wunder		von der liehten wete sagen
Von Marroch dem lande	vnd ovch von Cybian
die aller besten siden	die ie mer gewan
deheines kvniges kvnne	der heten si genuoch 
wol lie daz schinen Chriemhilt	daz si in holden willen truoch
Sit si der hohen verte	heten nv gegert 
hermine vedern		duhten si vil wert 
darobe pfelle lagen	swarz alsam ein kol 
daz noch snellen helden	zeme in hochciten wol
Vz arabischem golde	vil gesteines schein 
der frovwen vnmuoze	 was niht ze chlein 
inre siben wochen	bereiten si div kleit 
do was ovch gewæfen	den guoten reken bereit
Do si bireit waren	do was in uf den Rin
gemachet flizeklichen	ein starkez schiflin 
daz si tragen solde	nider an den se 
den edelen iunchfrovwen	was von arebeiten we
Nach den hergesellen	wart bote sa gesant 
ob si wolden schovwen	niwez ir gewant 
ob ez den helden were	ze kvrtz oder ze lanch 
ez was ze rehter maze	des seiten si den frovwen danch
Vil michel danken	wart da niht verdeit 
do gerten vrlobes	die reken vngemeit 
in riterlichen zvhten	die herren taten daz 
des wrden liehtiv ovgen	von weinen truobe vn– naz
Si sprach	vil lieber pruoder	ir mohtet <noch> bestan
vnd wurbet ander frovwen		 daz hiez ich wol getan	
vnde da iv niht enstvnde		en wage so der lip	[15b]
ir muget hie nahen vinden	 ein als hoch geborn wip
Ich wene in sagte daz herze	daz in da von geschach 
si weinten al geliche	swaz ieman gesprach 
ir golt in vor den brusten	wart von træhen sal 
die vielen in genote	 von den ovgen ze tal
Si sprach	er Sifrit	lat iv bevolhen sin
vof triwe vnd vof genade	den lieben bruoder min 
daz im iht werre	in Prvnhilde lant	
daz lobte der vil kuene	in Chriemhilde hant
Do sprach der degen riche	 ob mir min lip bestat 
so sult ier aller sorge	frovwe	haben rat 
ich bringe iv in gesvnden	wider an den Rin 
daz wizet sicherlichen	do neig im daz schone megdin
Ir golt varwen schilde	 man truoch in vof den sant
vnde brahte in zuo zin	allez ir gewant 
ros hiez man in ziehen	 si wolden riten dan 
da wart von schoenen frowen	michel weinen getan
Do stuenden in div venster	diu minneclichen kint 
ir schif mit dem segele	ruorte ein hoher wint 
die stolcen hergesellen	sazen an den Rin 
do sprach der kvnich Gunther	 wer <sol> schifmeister sin
Daz wil ich	sprach Sifrit	ich kan ivch <vof> der fluot
hinnen wol gefuorn		 daz wizet	helde guot 
die rehten wazzerstraze	sint mir wol bechant	
si schieden froliche	vz Burgonden lant
Sifrit do balde	 eine schalten gewan 
von stade er schieben	vaste began 
Gvnther der kuene	ein ruoder selbe nam 
do huoben sich von lande	die snellen riter lobesam
Si fuorten riche spise	dar zuo guoten win 
den besten den man kvnde	vinden vmben Rin 
ir ros stuonden ebene	si heten guot gemach 
irschif giench ovch ebene	lucel leides in gesach
<Ir> starken segelseil	wurden in gestraht 
si fuoren zweinzech mile	end ez wurde naht 
mit eime guoten winde	nider gein dem se 
ir starkez arbeiten	tet sit schuonen frovwen we
An dem zwelften morgen	 so wir horen sagen	
heten si die winde	verre dan getragen
gen Isensteine	in Prvnhilde lant 
daz was niemen mere	wan Sifride bechant
Do der kvnich Gvnther	so vil der bvrge sach
vnd ovch die witen marke	wie balde er do sprach 
saget mir	frivnt her Sifrit	ist iv daz bekant 
wes sint die bvrge		vnd daz herliche lant
Des antwrte Sifrit		ez ist mir wol bekant 
ez ist Prunhilde		 burge vnde lant
vnd Isenstein div veste	als ir mich hoere iehen 
da mvget ir hivte	 schoener frovwen vil gesehen	[16a]
Ich wil iv helden raten	ir habet einen mvot 
ir iehet geliche	 ia dunket ez mich guot 
swenne wir noch hivte	fuer Prunhilde gan 
so muozen wir mit sorgen	vor der kuniginne stant
So wir die minneclichen	bi ir gesinde sehen 
so svlt ir	helde mære	wan einer rede iehen 
Gvnther si min herre	vnd ich sin man 
des er da hat gedingen	 daz wirt allez getan
Des waren si bereite	des er si loben hiez 
durch ir ubermvote	 deheiner ez niht liez 
si iahen swes er wolde	da von in wol gesach 
do der kvnich Gvnther	 Prvnhile <sach>