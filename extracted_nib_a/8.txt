annen gie do Sifrit	zer porten vf den sant
in siner tarnkappe	 da er ein schifel vant 
daran so stuont vil tovgen	 daz Sigmvndes kint 
er fuort ez balde dannen	als ob ez were der wint
Den schifmeiseer niemen sach	daz schifel sere vloz
von Sifrides kreften	 die waren also groz 
si wanden daz ez fuorte	ein svnderstarker wint 
nein	ez fuorte Sifrit	der schoenen Siglinde kint
Bi des tages cite	 vnd bi der einen naht
kom er zeime lande	mit michelr kraft 
hvndert langer raste	vnd dannoch lihte baz 
daz hiez Niblvnge	da er den grozen hort besaz
Der helt fuor alleine	vf einen wert bereit 
daz schif geband vil balde	der riter vil gemeit 
er gie zuo eime berge	darufe ein burch stuont 
vnd suchte herberge	 so die wegemude tuont
Do kom er fur die porten	verslozen im div stuont 
ia huoten si ir êrn	so noch die lute tuont 
anz tor begvnde bozen	 der vnkvnde man 
daz was wol behuotet	do vant er innerthalben stan
einen vngefuegen	der der burch phlach 
bi dem zallen ziten	sin gewefen lach 
der sprach	der ist der bozet	so vaste an daz tor	
do wandelte sine stimme		der kuene Sifrit dauor
vnd sprach	ich bin ein reke	entsliuz vf daz tor 
ich erzvrne eteslichen	noch hivte da uor 
der gerne sampfte lege	vnd hete sin gemach	
daz muote den portenere	do daz Sifrit gesprach
Nv hete der rise kuene	sin gewafen an getan 
sinen helmen vf sin hovbet	der vil searke man
den schilt vil balde zvchte	daz tor er vf swief 
wie rehte gremliken	er do an Sifriden lief
Wi er getorste wechen	so manigen kuenen man 
da wrden slege swinde	von siner hant getan 
do begund im schirmen	der herlike gast 
doch schuof der portenere	daz im sin spenge zebrast
von einer isensteine	des gie dem helde not 
ein teil begvnde fvrhten	der helt den grimmen tot 
do der portenere	so kriftechlichen sluoch 
darvmbe was im weg	der herre Sifrit genuoch	[19b]
Si striten also sere	daz al div burch erchal 
do horte man daz diezen	Niblungen sal 
er twanch den portenere	daz er in sit gebant 
div mere wrden kvnde	 in al der Niblunge lant
So horte daz striten	verre durch den perch
Albrich der kuone	 ein wildez getwerch 
er wafende sich balde	vnde lief da er da vant
disen gast vil edel	da er den risen vaste gebant
Albrich was kuone	 dar zuo starch genuoch 
helm vnde ringe	 er an <dem> libe truoch 
vnd eine geisel swere	von golde an siner hant 
do lief er harte swinde	da er Sifriden vant
Siben chnoepfe swere	hiengen vor daran 
da mit er vmb die hende	den schilt dem kuenen man
sluoch so biterlichen	daz im des vil zebrast 
des libes kom in sorge	do der wetliche gast
Den scherm er von der hende	gar zebrochen swanc 
do stiez er in die scheide	ein wafen	daz was lanc 
sinen kamerere		 wold er niht slahen tot 
er schonde siner lûte	 als im tvgent daz gebot
Mit starken sinen handen	lief er Albrichen an
vnd vie bi dem barte	den altgrisen man 
er zogte in vngefuege	daz er vil lûte erschre 
zvht des iungen heldes	tet Albriche we
Lute rief der kuene	nv lazet mich genesen 
vnd moht ich iemens eigevn	an einen reken wesen	
dem swer ich des eide	ich wær im vndertan	
ich diende iv ê ich stvrbe	sprach der listige man
Er bant ovch Albrichen	 sam den risen ê 
die Sifrides krefte	 taten im vil we 
daz twerch begvnde vragen	 wie sit ir genant	
er sprach	ich heize Sifrit	ich wande ich were iv wolbechant
So wol mich dirre mere	sprach Albrich daz getuuerch 
nu han ich wol erfvnden	div herlichen werch 
daz ir von waren schvlden	mvget landes herre wesen 
ich tuon swar ir gebietet	daz ir lat mich genesen
Do sprach der herre Sifrit	 ir svlt vil balde gan 
vnd bringet mir der besten	reken die wir han
tvsent Niblunge	daz mich die hie gesehen 
so wilich iv leides	lazen hie niht geschehen
Dem risen vnd Albriche	lost er do div bant 
do lief Albrich balde	da er die rechen vant 
sorgende wachete er	 der Niblvnge man 
er sprach	wol vof	ir helde	ir svlt ze Sifride gan
Si sprvngen von den beten	 vnd waren vil bereit 
tvsent riter snelle	die wrden wol gekleit 
si giengen da si funden	<Sifriden> stan 
da wart ein schoene gruozen	ein teil mit werchern getan
Vil rechen was enzvndet	 man schancte im lutertranch 
daz si komen schiere	 er seit ins allen danch	[20a]
er sprach	ir svlt hinnen	mit samt mir uber fluot 
des vant er vil bereit	 di helde kuone vnde guot
Wol drisech tusent reken	waren schiere komen 
vz den wurden tvsent	 der besten do genomen 
den brahte man ir helme	vnd ander ir gewant 
wan er si fueren wolde	in daz Bruonhilde lant
Er sprach	ir guoten ritere	daz wil ich iv sagen 
ir svlt vil kleider richiv	da ze hove tragen 
wan vns da sehen muesen		vil minnechlichiv wip 
darvmbe svlt ir zieren	 mit guoter wete den lip
An einem morgen frvo	huoben si sich dan 
waz sneller geverten	Sifrit do gewan 
si fuorten ros div guoten	vnde herlich gewant 
si komen weigerlichen	 in daz Pruonhilde lant
Do stuonden in den cinnen	div minnechlichen <kint> 
do sprach div kvnniginne	 weiz ieman wer di sint 
die ich dort sihe fliezen	so verre vf dem se 
si fuerent segel wize	die sint noch wizer danne sne
Do sprach der kvnich von Rine	 ez sint mine man 
die het ich an der verte	hie nahen bi verlan 
die han ich besendet	 die sint nv	frowe	chomen	
der herlichen geste	wart mit zvohten war genomen
Do sach man Sifriden	vor in eime schife stan
in herlicher wæte	vnd ander manigen man 
do sprach div <kuniginne>	 her kvnich	ir sult mir sagen 
sol ich die geste gruozen	oder sol ichz verdagen
Er sprach	ir svlt enkegne in	fur daz palas gen 
ob ir si sehet gerne	daz si daz wol versten	
do tet div kvneginne	als ir der kvnich riet 
Sifriden mit dem gruoze	von den anderen schiet
Man schuof in herberge	vnd behielt in ir gewant 
do was so vil geste	komen in daz lant 
daz si sich allenthalben	drungen mit den scharn 
do wolden die vil kuenen	heim zen Burgonden varn
Do sprach div kvniginne	ich wold im wesen holt 
der geteilen kvnde	 min silber vnd min golt
min vnd des kvniges gesten	des ich so vil han	
do antwurte Danchwart	 des kuenenen Giselhers man
Vil edel kvnneginne	lat mich der sluzel pflegen 
ich truowez so geteilen	sprach der kuene degen 
swaz ich erwerbe schande	die lat min eins sin	
daz er milte wære	daz tet er grozlichen schin
Do sich Hagnen bruoder	der slûzle vnderwant 
so manige riche gabe	bot des heldes hant 
der ein march gerte	dem wart so vil gegeben 
daz die armen alle	mvosen frolichen leben
Wol bi hvndert phvnden	gab er ane zal 
genuoge in richer wæte	giengen vor dem sal 
die nie dauor getruogen	so herliclhiv kleit 
daz gevriesch div kvnniginne	ez was ir swere vnde leit	[20b]
Do sprach div kuneginne	 her kvnich	ich het des rat 
daz iwer kamerere	mir wil miner wat
lazen niht beliben	 er swendet gar min golt 
derz noch vnderstuende	dem wold ich immer wesen holt
Do sprach von Trony Hagne	 frovwe	iv si geseit 
ez hat der kvnnech von Rine	golt vnde <kleit>
also vil ce gebenne	daz <wir> des haben rat 
daz wir von hinnen fueren	iht der Prunhilde <wat>
Nein	durch min liebe	sprach div kvnnegin 
nv <lat> mir erfullen	zweinzech leitschrin
von golde vnd ovch siden	daz geben sol min hant 
so wir uber komen	 heim in der Bvrgonden lant
Mit edelem gesteine	ladete man ir div schrin 
ir selber kamerere	da mite muoste sin 
si wold ez niht getrovwen	den Giselhers man 
Gvnther vnd Hagne	 darvmbe lachen began
Do sprach div iunchfrowe	 wem laz ich miniv lant 
div sol ê hie bestifeen	min vnd iwer hant	
do sprach der kvnich edele	 nv heizet her gan
der iv dar zvo gevalle	 den sul wir voget wesen lan
Ein ir hohsten mage	diu frowe bi ir sach	
er was ir mvoter brvoder	 zvo dem div maget sprach 
nv lat iv sin beuolhen	min burge vnd ouch ir lant	
si rihten sich ze verte	man sach si riten ovf <den> sant
Si fuorte mit ir dannen	sehs vn ahcech wip 
darzuo hvndert meide		vil schoene was der lip 
svmten sie niht langer	 si wolden gahen dan 
die si deheime liezen	hei waz der weinen began
In tugentlichen zvhten	div frowe rovmte ir lant 
si kvste ir næstiu friunt	die si bi ir vant 
mit guotem urlovbe		si chomen vf den se 
zvo ir vater lande	 kom diu frovwe nimmer me
Man horte uf ir verte	maniger hande spil 
aller kurzewile	 der heten si vil 
ovch kom in zvo ir reise	ein rehter wazzerwint 
si fuoren von dem lande	daz beweinde maniger muoter kint
Doch wolt si den herren	niht minnen vf der vart 
ez wart ir kvrzwile	vnze <in> ir hûs gespart 
ze Wormez zuo der bvrge	an eine hohzit 
dar si vil frovden rich	komen mit ir helden sit