o si gevaren waren	volle niun tage 
do sprach von Trony Hagne	 nv hoeret waz ich sage 
wir sumen vns mit den mere	ze Wormez an den Rin 
iwer boten solden	nv ze Bvrgonden sin
Do sprach kvnich Gvnther	 ir habet war geseit 
vns were ze der verte	niemen so bereit
als ir	friunt Hagne	nv ritet in min lant 
vnser hovereise	tuot in nieman baz bechant
Nv bitet Sifriden	fueren die boeschaft	[21a]
der kan si wol gewerben	mit ellenhafter kraft 
verseit er iv die reise	ir svlt mit guoten siten
durch iwer swester liebe	der ferte in friuntlichen biten
Er sande nach dem rechen	der kom	do man in vant 
er sprach	sit wir nahen	heim in miniv lant 
so sold ich boten senden	 der lieben swester min
vnd ovch miner mvter		 daz wir nahen an den Rin
Er sprac	ir sult riten	durch den willen min
vnd ovch durch Kriemhilde	daz schoene magedin 
daz ez mit mir verdiene	div herliche meit 
do daz ehorte Sifrit	do was der reke vil <bereit>
Enbietet swaz ir wellet	des niht verdaget 
ich wil ez werben gerne	durch die schoene maget 
zwiv sol ich die verzihen	die ich in hercen han 
durch si	swaz ir gebietet	daz ist allez getan
So saget voten	 der richen kvnigen 
daz wir an dirre verte	hohes muotes sin 
lat wizzen mine bruoder	wie wir geworben han 
ir sult ovch vnser frivnde	disiv mere horen lan
Mine schoene swester	svlt ir niht verdagen 
ir svlt ir Brunhilde	vnd minen dienest sagen 
vnd ovch dem gesinde	vnd allen minen man 
darnach ie ranch min herze	wol ich daz <verendet> han
Vnd saget Ortwine	dem lieben neuen min 
daz er heize rihten	sidel an den Rin 
vn– ander mine mage	die sol man wizzen lan 
ich wil mit Prunhilde	groz hochgecite han
Vnd saget miner swester	so si habe vernomen
daz ich mit minen gesten	si ce lande komen 
daz si wol enphahe	 die truotine min 
daz wil ich immer diende	umbe Kriemhilde sin
Sifrit der herre	balde urlop nam
vrovwen Prunhilde	als im daz wol gezam 
vnd zallem ir gesinde	do reit er an den Rin 
ez enkvnde in dirre werlde	ein bote beser niht gesin
Mit vier vnd zweinzech reken	ze Wormz er do reit 
des chvniges kom er ane	do daz wart geseit 
allez daz gesinde	muote iamers not 
si vorhten daz ir herre	dort beliben were tot
Si erbeizten vont den rossen	hohe stuont ir muot 
schiere chom in Giselher	der iunge kvnich guot 
vnd Gernot sin bruoder		wie balde er do sprach 
do er den kunich Gunther	niht bi Sifride sach
Sit willechomen	her Sifrit	ir sult mich wizzen lan 
war ir minen bruoder		 den kvnich	habet getan 
Prûnhilde sterke		 in wæn vns habe benomen 
so <wert> ir hohiu minne	vns ze grozen schaden chomen
Die angest lat beliben	iv und den magen sin
enbivtet sinen dienst	der hergeselle min 
den lie ich wol gesunden	er hat mich iv gesant	[21b]
daz ich sin bote were	mit mæren her in iwer lant
Ir svlt daz <ahten> schiere	swie so daz gesehe 
daz ich die kuneginne	vnd iwer swester sehe 
die sol ich lazen horen	<waz> in enboten hat
Gvnther vnd Prunhilt	 ir dinch in beiden hohe stat
Do sprach der iunge Giselher	 da svlt ir zuo in gan 
da habet ir miner swester	liebe an getan 
si treit vil michel sorge	vmbe den bruooder min 
diu meit sihet iu gerne	 des wil ich iwr burge sin
Do sprach der herre Sifrit	 swa ich ir dienen kan 
daz sol willeclichen	 mit triwen sin getan 
wer seit nu den frowen	daz ich wil dar gan	
des wart do bote Giselher	der vil wetliche man
Giselher der ivnge	 zuo siner mvoter sprach
vnd ovch zuo siner swester	da er si beide sach 
vns ist komen Sifrit	der helt vz Niderlant 
in hat min bruoder Gvrnther	her ze Rine gesant
Er bringet vns die mere	wiez vmbe den kvnich ste 
nu sult ir im erlovben	daz er ze hove ge 
er seit div rehten mere	her von Islant	
noch was den edelen frowen	michel truren bechant
Si sprungen nach ir wete	vnd leit sich <an> 
si baten Syfriden	hin ze hove gan 
daz tet er willeclichen	wan er si gerne sach 
Criemhilt div edele	zuo im vil guetlichen sprach
Sit willekomen <her> Sifrit	riter lobelich 
wa ist min bruoder Gunther	 der edel chvnich rich 
von Prunhilde sterke	 den wæne wir han verlorn 
owe mir armer meide		daz ich zer welde ie wart geborn
Do sprach der riter kuene	 gebet mir botenbrot 
ir vil schoene vrovwen	weint ane not 
ich lie in wol gesvnden	daz tuon ich iv bechant 
er hat mich iv beiden	 miten meren her gesant
Mit frivntlicher liebe	vil edel kvnegin 
enbivtet iv ir dienst	er vnd div wine sin 
vnd lat iwer weinen	 si wellent schiere komen	
si hete in manigen ziten	so lieber mere nilht vernomen
Si bat <den> boten sicen	des was er vil bereit 
do sprach div minnecliche	 mir were niht ze leit 
ob ich ce boten miete	iv geben solde min golt 
darzuo sit ir ze riche	ich wil iv sust wesen holt
Ob ich nu eine hete	sprach er	drizech lant 
so enphieng ich doch gerne	gabe vz iwer hant	
do sprach div tvgentriche	 so sol ez sin getan	
si hiez ir kamerere	nach der boten miete gan
Vier vnd zweinzech bovge	mit gesteine guot
gap si im ze miete	so stvont des heldes muot 
er woldez niht behalten	er gab ez sa cehant
ir vil schoenen meiden	 die er ze kemnenaten vant
Ir mvoter bot ir dienst	in vil guetlichen an 
ich sol ivch sagen mere	 sprach der kuene man	[22a]
wes iuch der kvnich bittet	so er kvmet an den Rin 
ob ir daz	fruewe	leistet	er welle iv immer wæge sin
Sine riche geste	horte ich in gerne 
daz ir die wol enphahet	vnd sult in des gewern 
daz ir gen ime ritet	fur <Wormez> uf den sant 
des sit ir von dem kvnige	mit guoten triwen gemant
Do sprach div minnecliche	 des bin ich bereit 
swaz ich im kan dienen	daz ist vnuerseit 
mit frivntlichen triwen	so sol ez sin getan	
do merte sich ir varwe	die si vor liebe gewan
Ez wart nie bote enphangen	deheins fursten baz 
getorste si in han <kvsset>	daz hete si ane haz 
anders minneclichen		er von der vrowen schiet 
do taten die Burgonden	als in der bote geriet
Der palas vnd die wende	was allez vber al
gecieret gen den gesten	der Gvnthers sal
wart vil wol becimbert	 durch manigen <fremeden> man 
disiu starke hochgecit	huop sich vil frolichen han
Do riten allenthalben	 die wege durch daz lant
der drier kvnige nmage	hete man besant 
daz si den solden warten	di in da solden komen 
da wart uz der valde	richer wate vil genomen
Do seite man div mere	daz man riten sach
Prunhilde vrivnde	 do huop sich vngemach
von des volches krefte	in Burgonden lant 
hei waz man kuener degne	da ce beiden siten vant
Dar komen do die reken	vnd hiezen tragen dar
herliche setele	von roten golde gar 
die die vrowen <solden> riten	ze Wormz an den Rin 
bezer phertgereite	 chvnde nimmer gesin
Hei	waz da liehtes goldes	von den moren schein 
in luhte von den zomen	vil manich edel stein 
die guldinen schamel	ob liehtem phelle guot 
die brahte man den frowen	si waren frolich gemvot
Sehs vnd ahcech vrovwen	 sach man fur gan 
die gebende truogen	 zuo Kriemhilde gan
chomen die vil schoene	vnd truogen richiv kleit 
dar kom ovch wol geciert	vil wetlichiv meit
Si trvgen riche phelle	die <besten> die man vant 
vor den vremden reken	so manic guot gewant 
daz ir schoenen varwe	ce rehte wol gezam 
er were in swachen muote	der ir deheiner werde gram
Von dobel vnd uon harme	vil chleider man da vant 
da wart vil wol gecieret	manic arm vnd hant
mit pogen ob den siden	 di si solden tragen 
iv enkvnde dice fliezen	ze ende niemnen gesagen
Vil manigen gurtel spæhe	rich vnde lanc 
vber liehtiv kleider	manich hant do swanc 
vf edel roeke ferrans	von pfelle vz Arabi 
den edeln iunchfrowen	was vil hoher vrovden bi	[22b]
Ez wart in furgespenge	manich schoe meit
genet vil minnecliche	ez mohte ir wesen leit 
der ir liehtiv varwe	niht luhte gen der <wat> 
so schoenes ingesindes	nv niht kvniges kvnne hat
Do die minnechlichen	 nv truogevn ir gewant 
di si da fueren solden	die komen dar zehant 
der hoch gemuoten rechen	ein vil michel kraft 
man truoch ovch dar mit schilden	manigen eschinen schaft