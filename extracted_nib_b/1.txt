En> Bvrgonden	ein vil edel magedin 
daz in allen landen	niht schoners mohte sin 
Chriemhilt geheizen	si wart ein scoene wip 
dar vmbe mvosen degene	vil verliesen den lip 
Ir pflagen drie kvnege	edel vn– rich 
Gventher vnde Gernot.	di rechen lobelich 
vn– Giselher der ivnge	ein voz erwelter degn
div frovwe was ir swester	di fversten hetens in ir pflægn 
Di herren waren milte.	von arde hohe erborn 
mit chraft vnmâzen chvene.	di rechen voz erchorn 
da zen Bvrgonden	so was ir lant genant 
si frvmten starchiv wnder	sit in Ezelen lant 
Ze Wormeze bi dem Rine	si wonten mit ir chraft 
in diente von ir landen.	vil stolziv ritterscaft 
mit lobelichen eren.	vnz an ir endes zit 
si erstvrben sit iæmerliche.	von zweier edelen frowen nit 
Ein richiv kvneginne	frov Vote ir mvoter hiez 
ir vater der hiez Danchrat	der in div erbe liez 
sit nach sime lebene	ein ellens richer man 
der ovch in siner ivgende	grozer eren vil gewan 
Die drîe kvnege waren	als ich gesaget han 
von vil hohem ellen	in waren vndertan 
ovch di besten rechen	von den man hat gesagt 
starch vn– vil chvene	in scarpfen striten vnverzagt 
Daz was von Tronege Hagene	vn– ovch der brvoder sin 
Danchwart der vil snelle	von Metzzen Ortewin 
die zwene marcgraven	Gere vn– Ekkewart 
Volker von Alzeye	mit ganzem ellen wol bewart 
Rvomolt der chvchen meister	ein tiwoerlicher degn 
Sindolt vn– Hvonolt	dise herren mvosen pflegen 
des hoves vnt der eren	der drîer kvnege man 
si heten noch manegen rechen	des ich genennen niene chan 
Danchwart der was marscalch	do was der neve sin 
trvhsæze des kvneges	von Metzzen Oertewin 
Sindolt der was scenche	ein voz erwelter degn 
Hvonolt was chamerære	si chvnden hoher eren pflegn 
Von des hoves chrefte	vn– von ir wîten chraft 
von ir vil hohen werdecheit	vn– von ir ritterscaft 
der di herren pflagen	mit vrovden all ir lebn 
des en chvnd iv ze ware	niemen gar ein ende gebn 
In disen hohen eren	trovmte Chriemhilde 
wie si zvge einen valchen.	starch scoen vn– wilde 
den ir zwene aren er [291b] chrvmmen	daz si daz mvoste sehn 
ir en <chvnde> in dirre werlde	leider nimmer gescehn 
Den trovm si do sagete	ir mvoter voten 
sine chvndes niht besceiden	baz der gvoten 
der valche den dv zivhest	daz ist ein edel man 
ine welle got behveten.	dv mvost in sciere vloren han 
Waz saget ir mir von manne.	vil liebiv mvoter min 
ane rechen minne	so wil ich immer sin 
svs scoen ich wil beliben.	vnz an minen tot 
daz ich von mannes minne.	sol gewinnen nimmer not 
<Nv> versprich ez niht zesere.	sprach aber ir mvoter do 
soltv immer hercenliche	zer werlde werden vro 
daz gesciht von mannes minne.	dv wirst ein scoene wip 
ob dir noch got gefveget.	eins rehte gvoten ritters lip 
Di rede lat beliben.	sprach si frowe min 
ez ist an manegen wiben.	vil diche worden scin 
wie liebe mit leide	ze ivngest lonen chan 
ich sol si miden beide.	sone chan mir nimmer missegan 
Chriemhilt in ir mvote.	sich minne gar bewach 
sit lebte div vil gvote.	vil manegen lieben tach 
daz sine wesse niamen	den minnen wolde ir lip 
sit wart si mit eren	eins vil chvenen rechen wip 
Der was der selbe valche.	den si in ir trovme sach 
den ir besciet ir mvoter.	wi sere si daz rach 
an ir næhsten magen.	die in slvogen sint 
dvrch sin eines starben.	starp vil maneger mvoter kint 