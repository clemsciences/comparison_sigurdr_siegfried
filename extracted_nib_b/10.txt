ANDERTHalp des rines	sach man mit manigen sharn 
den chvnich mit sinen gesten	zv dem stade varn 
ovch sah man da bi zovme	leiten manige meit 
di si enpfahen solden	di waren alle bereit 
Do di von Islande	cen sehffen chomen dan 
vnt ovch von Nibelvngen	di Sifrides man 
si gahent zv dem lande	vmmvezech wart ir hant 
da man des chvniges vrivnde	des stades anderthalben vant 
Nv hoeret <ovh> disiv mære	von der chvnegin 
Vten di richen	wi si div magedin 
frvmte von der bvrge	dar si do selbe reit 
da gewan ein ander chvnde	vil manich riter vnt meit [316b] 
Der herzoge Gere	Crimhilt zvomte dan 
niwar fver daz bvrgetor	Sifrit der chvene man 
der mvst ir fverbaz dienen	si was ein shone chint 
des wart im wol gelonet	von der ivnch vrowen sint 
Ortwin der chvne	bi vrov Vten reit 
vil gesellechlichen	manich riter vnd meit 
ce so grozem antpfange	des wir wol mvegen iehen 
wart nie so vil der vrowen	bi ein ander gesæhen 
Vil manich bvhvrt richer	wart da getriben 
von helden <loblichen>	niht wol daz wære beliben 
vor Crimhilt <der> vil shonen	zv den schiffen dan 
do hvp <man> von den moren	<manige> vrowen wolgetan 
Der chvnich was chomen veber	vnt manich werder gast 
hei waz starcher sheffte	vor den vrowen brast 
man hort da hvrtechlichen	von schilden manigen stoz 
hey waz richer pvkelen	vor gedrange lvt er doz 
Di vil minnechlichen	stvnden an der habe 
Gvnther mit sinen gesten	gie von den shiffen abe 
er fvrte prvnhilden	selb an siner hant 
da lvhte wider ein ander	vil lieht stein vnt gewant 
Mit vil grozen zvehten	vrov Crimhilt do gie 
do si vrovn Prvnhilden	von ir gesinde enpfie 
man sach da shapel rvcken	mit liehten henden da 
si sich chvsten beide	daz wart dvrch zvht getan 
Do sprach gezogenliche	Crimhilt daz mægedin 
ir svlt zv disen landen	vns willechomen sin 
mir vnt miner mvter	vnt allen di wir han 
der getriwen frivnde	do wart nigen getan 
Di vrowen sich beviengen	mit armen dike hie 
so minnechlich enpfahen	gehorte man noch nie 
so di vrowen bæide	der brvete taten chvnt 
vrov vote vnt ir tohter	di chvsten dicke ir sovzen mvnt 
Do frov Prvnnhilt	vol chom vf den sant 
si wart vil minnechlichen	genomen bi der hant 
von wætlichen recken	manich wip wol getan 
man sach di schonen mægede	vor vrovn Prvnnhilde stan 
E daz ir grvz er gienge	daz was ein lange stvnt 
ia wart da gechvsset	manich rose varwer mvnt 
noch stvnden bi ein ander	di <chvniges> tohter rich 
daz liebte an ce sæhene	<vil> manigem recken lobelich 
Do spæhten mit den ovgen	di ê horten iehen 
daz si also shones	niht mer hæten [317a] gesæhn 
so di vrowen beide	des iach man ane lvge 
ovch chos man an ir libe	da dehæiner slahte trvge 
Di vrowen spæhen chvnden	vnt minnechlichen lip 
di lobten dvrch ir shoene	daz Gvntheres wip 
do sprachen da di wisen	di hæten iz baz gesæhen 
man moehte Crimhilden	vor vrovn Prvnnhilden iehen 
Wider ein ander <wol> giengen	magt vnt wip 
man sach da vol gecieret	<vil> manigen shonen lip 
da stvnden siden hvetten	vnd manech rich gcelt 
der was gar erfvellet	vor Wormez daz velt 
Vor des chvneges magen	wart dringen da getan 
do hiez man Prvnnhilde	vnt Criemhilde gan 
vnt mit in alle di vrowen	da man schate vant 
da brahten si di dægene	vzer bvrgvnden lant 
Nv waren ovch di geste	ce rosse alle chomen 
vil manich richiv tiost	dvrch shilt wart genomen 
daz velt begonde stivben	sam ob al daz lant 
mit lovge wær er brvnnen	da wrden helde wol bechant 
Des da di recken pflagen	daz sach da manich meit 
mich dvnchet daz her Sifrit	mit sinen dægen reit 
vil manige wider chære	fver di hvetten dan 
er fvrt der Nibelvnge	tvsent wætlicher man 
Do chom von Tronege Hagene	als im der wirt geriet 
den bvohvrt minnechliche	do der helt geshiet 
daz si vngestovbet liezzen	div vil schonen chint 
des wart do von den gesten	gevolget gvetliche sint 
Do sprach der herre Gernot	div ros lazet stan 
vnz ez beginne <chivelen>	so svl wir ane van 
dienen shonen wiben	fvr den palas wit 
so der chvenich welle riten	daz ir vil bereite sit 
Do der bvhvrt was cer gangen	veber al daz velt 
do giengen chverzewilen	vnder manich gecelt 
di ritter zv den vrowen	vf hoher vrevden wan 
da vertriben si di stvnde	vnz si wolden riten dan 
Vor abendes nahen	do div svnne nider gie 
vnt ez begonde chvolen	niht langer man daz lie 
sich hvop gegen der bverge	manich man vnt wip 
mit ovgen wart getrivtet	vil maniger shonen vrowen lip 
Da wart von gvten helden	vil chleider [317b] ab geriten 
von den hochgemveten	nach des landes siten 
vnze fvr den palas	der chvnich nider stvnt 
da wart gedient den vrowen	so helde hochgemvete tvnt 
Do wrden ovch geshæiden	di richen chvnegin 
vrov v^te vnt ir tohter	di giengen beide hin 
mit ir ingesinde	in ein vil witez gadem 
do horte man allenthalben	ce vrevden grozen chradem 
Gerihtet wart daz gesidele	der chvnich wolde gan 
ce tisshe mit den gesten	do sach man bi im stan 
di shonen Prvnnhilde	crone si do trvch 
in des chveneges lande	ia was si rich genvch 
Vil manich her gesidele	mit gvten tavelen bereit 
von spise wart gesezet	als vns ist geseit 
des si da haben solden	wi wenech des gebrast 
do sach man bi dem chvnege	vil manigen herlichen gast 
Des wirtes chamerære	in becken von golde rot 
daz wazer fvr trvogen	des wære lvcel not 
ob iv daz iemen sagte	daz man diente baz 
ce fvrsten hochgecite	ich wolte niht gelovben daz 
E daz der vogt von rine	wazer do genam 
do tet der herre Sifrit	als im do gezam 
er mant in siner triwe	wes er im ver iach 
ê daz er Prvnnhilt	da heime in Islande sach 
Er sprach ir svlt gedenchen	des mir swor iwer hant 
swenne vrov Prvnnhilt	choeme in diz lant 
ir gæbet mir iwer swester	wa sint di eide chomen 
ich han an iwer reise	michel arbeit genomen 
Do sprach der chvnich cem gaste	ir habet mich reht er mant 
iane sol niht meinæide	werden des min hant 
ich wil iz iv fvegen	so ich aller beste chan 
do hiez man Criemhilde	ce hove fver den chvnich gan 
Mit ir vil schonen mægden	si chomen fver den sal 
do spranch von einer stiege	Giselher ce tal 
nv hæizet wider wenden	disiv magedin 
niwan min swester eine	sol bi dem chvnege sin 
Do braht man Criemhilde	da man den chvnich vant 
do stvnden ritter edele	von maniges fversten lant 
in dem sal witen	man hiez si stille stan 
do was div vrov Prvnnhilt	wol hin vnz an den tissch gegan [318a] 
Do sprach der kvnich Gvnther	swester vil gemeit 
dvrch dine selbe tvgende	lose minen eit 
ich swor dir einen recken	vnt wirdet der din man 
so hastv minen willen	mit vil grozen triwen getan 
Do sprach div maget vil edele	vil lieber brvder min 
ir svlt mich niht pflægen	ia wil ich immer sin 
swi ir mir gebietet	daz sol sin getan 
ich wil in loben gerne	den ir mir herre gebet ce man 
Von lieber ovgen blicke	wart Sifrit varwe rot 
ce dienste sich der recke	vron Criemhilde bot 
man hiez si zv ein ander	an einen rinch do gan 
man vragte ob si gerne næme	den vil vætlichen man 
In magtlichen zvehten	shamte si sich ein teil 
iedoch was gelvcke	vnt Sifrit vil geil 
daz si in niht versprechen	wolde al da cehant 
ovch lobte si ce wibe	der edel chvenich von Niderlant 
Do er si gelobte	vnt ovch in div meit 
gvetlich vmbevahen	was da vil bereit 
von Sifrides armen	daz minnechliche chint 
von helden wart gechvesset	div shone Crimhilt sint 
<Sich> teilte daz gesinde	also daz geshah 
an daz gegensiedele	man Sifride sah 
mit Criemhilde sitcen	dar diente manich man 
man sach di Niebelvnge	mit samt Sifride gan 
Der chvnich was gesezen	vnt Brvennhilt div meit 
do sah si Criemhilde	done wart nie so leit 
bi Sifride sitzen	weinen si began 
ir vielen heize træhene	vber liehtiv wange dan 
Do sprach der wirt des landes	vil liebiv vrowe min 
war vmbe lat ir trveben	vil liehter ovgen shin 
ir mvget ivch vrevn balde	iv ist vndertan 
min lant vnt mine bvrge	vnt manich wætlicher man 
Ich mach wol balde wæinen	sprach div shoniv meit 
vmb dine svester	ist mir von hercen leit 
di sihe ich nahen sitzen	dem eigenholden din 
daz mvz ich imer weinen	sol si also verdærbet sin 
Do sprach der chvnich Gvnther	ir mvegt wol stille dagen 
ich wil iv zandern ziten	disiv mære sagen 
war vmb ich mine swester	Sifride han gegæben 
ia mach si mit dem recken	immer vrolichen læben 
Si sprach mich iamert immer	ir shone vnt ovch ir zvht 
wess ich war ich mohte	ich hæte gerne flvht 
daz ich <iv> nimmer [318b] wolde	geligen nahen bi 
irn saget mir wa von Criemhilt	<div> Sifrides wine si 
Do sprach der chvnich edele	ich tvn iz iv wol bechant 
er hat <als> wol bverge	als ich vnt witiv lant 
daz wizet sicherliche	er ist ein chvnich rich 
dar vmb gan ich <im> ce minnen	di schonen magt lobelich 
Swaz ir der chvnich sagete	si hete trveben mvt 
do gahte von den rossen	vil manich ritter gvt 
ir bvhvrt wart so herte	daz al div bvrch erdoz 
den wirt bisinen gesten	vil <harte> sere verdroz 
Er dahte er læge sanpfer	der schonen vrowen bi 
do was er des gedingen	niht gar in hercen vri 
im mvse von ir schvlden	liebes vil geshæhen 
er begonde vrivntlichen	an vrovn Prvnhilde sæhen 
Ir ritterschapf di geste	bat man abe lan 
der chvnich mit sinem wibe	ce bette wolde gan 
vor des sales stigen	gesamenten si sich sit 
Criemhilt vnt Prvnnhilt	noch was iz an ir beider nit 
Do chom ir ingesinde	dine svmten sich des niht 
ir richen chamærære	brahten in div lieht 
sich teilten do di recken	der zweir chvnige man 
do sach man vil der dægene	<danne> mit Sifride gan 
Di herren chomen beide	da si solden ligen 
do gedaht ietslicher	mit minnen an gesigen 
den minnechlichen vrowen	daz sempftet in den mvt 
Sifride chverzewile	div wart vil grozliche gvt 
Do der herre Sifrit	bi Criemhilde lach 
vnt er so minnechliche	der ivnchvrowen pflach 
mit sinen edelen minnen	si wart im so sin lip 
er næme fvr si eine	niht tvsent andriv wip 
Ich sag iv niht mere	wi er der vrowen pflach 
nv horet disiv mære	wi Gvnther gelach 
bi vrovn Prvnnhilde	der ciere dægen 
er hæte dicke sampfter	bi andern wiben gelægen 
Daz volch was im entwichen	vrowen vnt man 
do wart div chemenate	vil balde zv getan 
er wande er solde trivten	ir vil minnechlichen lip 
ia was iz noch vnnahen	ê si wrde sin wip 
In sabenwizem hemede	si an daz bette gie 
do daht der ritter edele	nv han iz alliz hie 
des ich ie da <gert>	in allen minen tagen 
si mvst im von ir shoene	von grozen schvlden wol behagen 
Div lieht begonde bergen	des edeln chvniges hant 
do gie der dægen chvene	da [319a] er di vrowen vant 
er leite sich ir nahen	sin vrevde div was groz 
di vil minnechlichen	der helt mit armen vmbesloz 
Minnechlich trivten	des chvnd er vil began 
ob in div edele vrowe	hete lazzen daz getan 
do zvrnde si so sere	daz in gemvete daz 
er wande vinden frivnde	do vant er vintlichen haz 
Si sprach ritter edele	ir svlt iz lazen stan 
des ir da habet gedingen	ian mag es niht ergan 
ich wil noch magt beliben	ir svlt wol merchen daz 
vnz ich div mær erfinde	do wart ir Gvnther gahaz 
Do rang er nach ir minne	vnt cerfvrt ir div chleit 
do greif nach einem gvrtel	div herlichiv meit 
daz was ein starcher porte	den si vmb ir siten trvch 
do tet si dem chvnige	grozer leide genvch 
Di fvoze vnt ovch di hende	si im cesamne bant 
si truoch in ceinem nagel	vnt hiench in an di want 
do er si slaffes irrite	di minne si im verbot 
ia het er von ir creffte	vil nach gewnnen den tot 
Do begond er vlegen	der meister wande sin 
nv loeset min gebende	vil edliv chvnegin 
ine trwe iv doch shoniv vrowe	nimmer an gesigen 
vnt sol ovch harte selten	iv so nahe mer geligen 
Sine rvchte wi im wære	want si vil sanfte lach 
dort mvst er allez hangen	di naht vnz an den tach 
vnz der liehte morgen	dvrh div venster shein 
ob er ie crapft gewnne	div was an sinem libe chlein 
Nv sagt mir her Gvnther	ist iv daz iht leit 
ob ivch gebvnden fvnden	sprach div shone meit 
di iwern chamerære	von einer vrowen hant 
do sprach der ritter edele	daz wrd iv vebele bewant 
Ovch het ihes wenich ere	sprach der snelle man 
dvrch iwer selber tvgende	nv lat mich zv iv gan 
sit daz iv mine <minne>	sint also starche leit 
ich sol mit minen henden	nimmer rveren iwer chleit 
Do losete si in balde	vnt do sin vf verlie 
wider daz bette	er zv der vrowen gie 
er leite sich so verre	daz er ir schone wat 
dar nach vil selten rvrte	des wold ovch si do haben rat 
Do chom ovch ir gesinde	di brahten in niwiv chleit 
der was in an den morgen	harte vil bereit 
swi wol man da gebarte [319b] trvrech was genvch 
der herre von dem lande	swi er des tages crhone trvch 
Nach siten der si pflagen	vnt man dvrch reht begie 
Gvnther vnt Prvnnhilt	niht langer daz en lie 
si giengen zv dem mvnster	da man di messe sanch 
dar chom ovch her Sifrit	sich hvp da grozlich gedranch 
Nach chvnechlichen eren	was in dar bereit 
swaz si da haben solden	ir chrone vnt ovch ir chleit 
do wrden si gewihet	do daz was getan 
do sach man si alle viere	vnder chrone vrolichen stan 
Vil ivnger swert <degen> da namen	sehs hvndert oder baz 
den chvnegin al ceden eren	ir svlt wol wizzen daz 
sich hvp vil michel vrevde	in der Bvrgende lant 
man horte da scheffte hellen	an der swertdægene <hant> 
Do sazen in den venstern	div schonen mægedin 
si sahen vor in livhten	vil maniges schildes schin 
do het sich gescheiden	der chvnich von sinen man 
swes iemen ander pflæge	man sah den chvnich trvrende gan 
Im vnt Sifride	vngelich stvnt der mvt 
wol wesse waz im wære	der edel ritter gvt 
do giench er zv dem chvnige	vragen er began 
wi ist iv hint gelvngen	daz svlt ir mich nv wizen lan 
Do sprach der wirt ce dem gaste	ich han laster vnt shaden 
want ich han den vbeln tivel	heim ce hvse geladen 
do <ich> si wande minnen	vil sere si mich bant 
si trvoch mich ceinem nagele	vnt hie mich hohe an di want 
Da hie ich angestliche	di naht vnz an den tach 
ê daz si mich embvnde	wi samfte si do lach 
daz sol dir vrivntliche	<vf> genade sin gechleit 
do sprach der starche Sifrit	ez ist mir werliche leit 
Des bringe ich dich wol innen	vnt lezestv iz ane nit 
ich shaffe daz si hintz	so nahe bi dir gelit 
daz sie dich ir minne	gesvmet nimmer mer 
der rede was do Gvnther	nach sinen arbeiten her 
Do sprach der herre Sifrit	dv maht wol genesen 
ich wene vns vngeliche	hinat si gewesen 
mir ist din swester Crimhilt	lieber danne der lip 
ez mvz div vrowe Prvnnhilt	noch hinat werden din wip [320a] 
Er sprach ich chvm noch hinte	ce der chemenaten din 
also tovgenlichen	in der tarnkappen min 
daz sich miner liste	mach niemen wol versten 
so la di chamerære	vz zv ir herberge gen 
So lessche ich den chinden	div lieht an der hant 
daz ich si dar inne	da bi si dir bechant 
daz ich dir gerne diene	so twinge ich dir din wip 
daz dv si hinte minnest	oder ich verlivse minen lip 
Ane daz dv iht trvetest	sprach der chvnich do 
di mine lieben vrowen	anders pin iches vro 
so tv ir swaz dv wellest	vnt næmest ir den lip 
daz sold ich wol verchiesen	si ist ein vreislichez wip 
Daz nim ich <so> sprach Sifrit	vf di triwe min 
daz ich ir niht en minne	div shone swester din 
div ist mir vor allen	di ich <noch> ie gesach 
vil wol gelovbte der chvenich Gvnther	daz Sifrit gesprach 
Da was von kvrcewile	vrevde vnt not 
bvhvrt vnt shallen	allez man verbot 
da di vrowen solden	gegen dem sale gan 
do hiezen di kamerære	di livte von dem wege stan 
Von rossen vnt von livten	gervmet wart der hoff 
der vrowen ietsliche	di fvrt ein bissoff 
do si vor den chvnegen	ce tissche solden gan 
in volgete an daz gesidele	vil manich wætlicher man 
Der chvnich in gvtem wane	do vrolichen saz 
daz im gelobte Sifrit	wol daht er ane daz 
der eine tach in dvhte	wol drizech tage lanch 
an siner vrowen minne	stvnt aller sin gedanch 
Er erbeite chvme	daz man von tisshe gie 
di schonen Prvnnhilde	man do chomen lie 
vnt ovch vrovn Crimhilde	bede an ir <gemach> 
hey waz man sneller dægne	vor den chvnegen sach 
Sifrit der herre	vil minnechlichen saz 
bi sinem wibe	mit vrevden ane haz 
si trvte sine hende	mit ir vil wizzer hant 
vnze er ir vor den ovgen	sine wesse wenne ver swant 
Do si mit im spilte	vnt sis niht mer ensach 
zv sinem gesinde	div chveneginne sprach 
mich hat des michel wnder	wa der chvnich si bechomen 
wer hat im di sinen hende	vz den minen genomen 
Di rede si lie beliben	do was er hin gegan 
da er vil chamerære	mit den liehten vant stan 
div begond er lehssen	den kinden an der hant 
daz er wære Sifrit [320b]	 daz was Gvnther bechant 
Wol wesse er waz er wolde	do hiez er dannen gan 
mægede vnt vrowen	do daz was getan 
der riche chvnech selbe	do besloz di tver 
vil starcher rigel zwene	warf er snelle darfver 
Div lieht verbarch er schiere	vnder di bette wat 
eines spils begonde	des was do niht rat 
Sifrit der vil starche	vnt ovch div vil schoniv meit 
daz was dem chvnige Gvnther	beidiv lip vnt leit 
Sifrit der leit sich nahen	der ivnchvrowen bi 
si sprach nv lat iz Gvnther	als liep als ich iv si 
daz ir iht arbeite	lidet alsam e 
sit getet div vrowe	dem chvnen Sifride we 
Do hal er sine stimme	daz er niht ensprah 
Gvnther wol horte	swi er sin <niht> ensah 
daz heimlicher dinge	von in da niht geschach 
si heten an dem bette	vil harte chleinen gemach 
Er gebarte sam ez wære	Gvnther der chvnich rich 
er vmbsloz mit armen	di magt lobelich 
si warf in vz dem bette	da bi vf eine banch 
daz im sin hovbt lvte	vf einem schamel erclanch 
Wider vf mit crepffen	spranch der chvne man 
er wold iz baz versvchen	do er des began 
daz er si wolde twingen	dar vmbe wart im vil we 
solech wer von deheiner vrowen	div wæne immer mer erge 
Do er niht wold erwinden	div maget vf do spranch 
iren svlt mir niht cerfveren	min hemde so blanch 
ir sit vil vngefvege	daz sol iv werden leit 
des bringe ich ivch wol innen	sprach div wætlichiv meit 
Si besloz mit armen	den tiwerlichen <dægen> 
do wold si in gebvnden	alsam den chvnich legen 
daz si an dem bette	mohte haben gemach 
daz er ir di wat cerfvrte	div vrowe iz grozlichen rach 
Waz half sin groziv sterche	vnt ovch sin groziv crapft 
si erceigete dem degene	<ir> libes meisterschapft 
si trvch in mit gewalte	daz mvs et also sin 
vnt drvcht in gevoge	zwisschen di want vnd ein schrin 
Owe daht der recke	sol ich nv minen lip 
von einer magt verliesen	so mvgen elliv wip 
her nach immer mere	tragen gelffen mvt 
gegen ir manne	div ez svs nimmer getvt [321a] 
Der chvnich ez wol horte	er angestete vmb den man 
Sifrit zvrnte sere	shamen er sich began 
mit vngefvoger crepfte	sazt er sich wider 
er versvchtez angestiliche	an vrovn Prvnnhilde sider 
Den chvnich ez dvhte lange	ê er si betwanch 
si drvcht im sine hende	daz vz den nageln sprach 
daz plvt im von ir crepfte	daz was dem helde leit 
sit braht er an <ein> lovgen	di vil herlichen meit 
ir vngefveges willen	des si e da iach 
der kvnich iz allez horte	swi er niht ensprach 
er druchtes an daz <bette>	daz si vil lvte schre 
ir taten sine crepfte	harte grozlichen we 
Do greif si hinz ir siten	da si den porten vant 
vnt wolt in han gebvnden	do wert ez so sin hant 
daz ir div lid ercrachten	vnt ovch al der lip 
des wart der strit gescheiden	do wart si Gvntheres wip 
Si sprach chvnich edele	dv solt mich læben lan 
ez wirt vil wol versvenet	swaz ich dir han getan 
<ichen> gewer mich nimmer mære	der ædelen minne din 
ich han daz wol erfvnden	daz dv chanst vrowen meister sin 
Sifrit stvnt dannen	ligen lie er di meit 
sam er von im ziehen wolde	vil gar siniv chleit 
er zoch ir ab ir hende	ein gvldin vingerlin 
daz si des nie wart innen	div edle chvnegin 
Dar zv nam er ir gvrtel	daz was ein porte gvt 
ine weiz ob er daz tæte	dvrh sinen hohen mvt 
er gab iz sinem wibe	daz wart im sider leit 
do lagen bi ein ander	Gvnther vnt div schoniv meit 
Er pflach ir minnechlichen	als im daz gezam 
do mvst si verchiesen	ir zorn vnt ovch ir sham 
von siner heimliche	si wart ein lvocel bleich 
hey waz ir von der minne	ir grozen crepffte entweich 
Done was ovch si niht stærcher	dann ein ander wip 
er trvte minnechliche	den ir vil shonen lip 
ob siz versvchte mære	waz chvnde daz vervan 
daz het ir allez Gvnther	mit sinen minnen getan 
Wi rehte minnechliche	si do bi im lach 
mit vrivntlicher liebe	vnz an den liehten tach 
nv was der herre Sifrit	wider vz gegan 
da er wol wart entpfangen	von einer vrowen wolgetan 
Er vnderstvnt ir vrage	der si hæte gedaht 
er hal si sit vil lange	daz er ir hæte braht 
vnz daz si vnder chrone	in sinem lande gie [321b] 
swaz er ir gæben solde	wi lvcel erz beliben lie 
Der wirt wart an dem morgen	verrer baz gemvt 
danne er da vor wære	des wart div vrevde gvt 
in allem sinem lande	von manigem edlem man 
di er ce hvse ladete	den wart vil dieneste getan 
Div hohzit do wærte	vnz an den viercehenden tach 
daz in al der wile	nie der shal gelach 
von aller hende vrevden	der iemen solde pflægen 
do wart des chvneges choste	vil harte hohe gewægen 
Des edelen wirtes mage	als ez der chvenich gebot 
den gaben dvrch sin ere	chleider vnt golt vil rot 
ross vnt dar zv silber	vil manigem vremdem man 
di da gabe gerten	di shieden vrolichen dan 
Sifrit der herre	vzer Niderlant 
mit tvsent sinen mannen	alliz ir gewant 
daz si ce Rine brahten	wart alliz hin gegæben 
vnt ovch div ross mit sætelen	si chvnden herliche leben 
<E> daz man di riche gabe	alle da verswanch 
di wider ce lande wolden	di dvhte des ce lanch 
ezen wart nie geste	mære baz gepflægen 
so endete sich div hohzit	daz wolde Gvnther der dægen 