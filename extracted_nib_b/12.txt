<Nv> gedaht ovch alle cite	daz Gvnthers wip 
wi treit et also hohe	vrov Crhiemhilt den lip 
nv ist doch vnser eigen	Sifrit ir man 
er hat vns nv vil lange	lvecel dienste getan 
Diz trvch si in ir hercen	vnt wart ovch wol verdeit 
daz si ir vremede waren	daz was ir harte leit 
daz man ir so selten diente	von Sifrides lant 
wa von daz were	<daz> hete si gerne bechant 
Si versvchtez an dem chvenige	ob iz mohte geschehen 
daz si Criemhilde	solde noch gesehen 
si <reitez> hæinliche	des si da hete [323b] mvt 
do dvhte den herren div rede mæzlichen gvt 
Wi moehte wir si bringen	sprach der chvenech rich 
her zv diesm lande	daz wære vnmvegelich 
si sitzen vns ce verre	ine getar sis niht gebitten 
des antwrte im vrov Prvnnhilt	in einen listigen siten 
swi hohe riche wære	deheines chveniges man 
swaz im gebvete sin herre	daz sold er doch niht lan 
des ersmielte Gvnther	do si daz gesprach 
ern iahes im niht ce dienste	swi diche er Sifride sach 
Si sprach vil lieber herre	dvrch den willen min 
so hilf mir daz Sifrit	vnt ovch div swester din 
chvmen zv disem lande	daz wir si hie gesehen 
sone chvnde mir zware	nimmer lieber geshæhen 
Diner swester zvehte	vnt ir wol gezogener mvt 
swenne ich dar an gedenche	wi sampfte mir daz tvt 
wi wir ensamt sazen	do ich erste wart din wip 
si mach mit eren minnen	des chvenen Sifrides lip 
Si gertes also lange	vnz daz der chvenich sprach 
nv wizet daz ich geste	so gerne nie gesach 
ir mveget mich sampfte vlegen	ich wil di boten min 
nach in beiden senden	daz si vns chomen an den Rin 
Do sprach div chveneginne	so svlt ir mir sagen 
wenne ir si welt besenden	oder in welhen tagen 
vnser lieben vrivnde	svln chomen in daz lant 
di ir dar wellet senden	di lat mir werden bechant 
Daz tvn ich sprach der fvrste	drizech miner man 
wil ich dar lazen riten	di hiez er fver sich gan 
bi den enbot er mære	in daz Sifrides lant 
ce liebe gap in Prvnnhilt	vil harte herlich gewant 
Do sprach der chvenich Gvnther	ir recken svlt von mir sagen 
al dz ich dar enbiete svlt ir niht verdagen 
dem starchem Sifride	vnt ovch der swester min 
daz in endarf ce der werlde	niemen holder gesin 
Vnde pittet daz si beide	zv vns chomen an den Rin 
daz welle ich vnt min vrowe	immer dienende sin 
vor disen svnewenden	sol er vnd sine man 
sehen hie vil manigen	der im vil grozer eren gan 
Dem chvnige Sigemvnde	saget <den> dienest min 
daz ich vnd <di> mine [324a]	 im immer wæge sin 
vnd saget ovch miner swester	daz si niht laze daz 
sine rite zv zir vrivnden	ir zam ni hohgeciten baz 
Prvnnhilt vnt Vte	vnt swaz man da vrowen vant 
di enbvten alle ir dienest	in Sifrides lant 
den minnechlichen vrowen	vnt manigem chvenem man 
mit chveneges vrivnde rate	di boten hvben sich dan 
Si fvren reisliche	ir pferht vnd ir gewant 
daz was in chomen allen	do rvmten si daz lant 
in zogete wol ir verte	dar si <da> wolden varn 
der chvenich hiez mit geleite	di boten vlizechliche bewarn 
Si chomen in drin wochen	geriten in daz lant 
ce Nibelvnges bverge	daz waren si gesant 
ce Norwæge in der marche	da fvnden si degen 
div ross den boten waren	vil mvede von den langen wegen 
Sifride vnd Criemhilt	wart beiden do geseit 
daz ritter dar chomen waren	di trvgen solhiv chleit 
sam man cen Bvergende	do der site pflach 
si spranch von einem bette	dar an si rwende lach 
Do bat si cenem venster	eine magt gan 
div sach den chvenen Gêrên	an dem hove stan 
in vnt di gesellen	di waren dar gesant 
gegen ir herceleide	wi liebiv mære si bevant 
Si sprach zv dem chvenige	nv seht ir wa si stent 
<di> mit dem starchen Gêrên	vff dem hove gent 
di vns min brvder Gvnther	sendet nider den Rin 
do sprach der starche Sifrit	di svln vns willechomen sin 
Allez daz gesinde lief da man si sach 
ir ietslich besvnder	vil gvetliche sprach 
daz beste daz si chvnden	ce boten do 
Sigemvnt der herre	der was ir chvmpfte harte vro 
Do wart geherberget	Gere vnt sine man 
div ross hiez man behalten	di boten giengen dan 
da der herre Sifrit	bi Criemhilde saz 
in was ce hove erlovbet	da von so taten si daz 
Der wirt mit sinem wibe	stvnt vf sa cehant 
wol wart enpfangen Gêrê	von Pvrgvnden lant 
mit sinen hergesellen	die Gvntheres man 
Geren den vil richen	bat man an den sædel gan 
Erlovbet vns di botschapft	ê daz wir sitzen gen 
vns wægemveden geste	lat vns di wile sten 
wir sveln iv sagen mære	waz iv enboten hat 
Gvnther vnd Prvenhilt	ir dinch vil hohenliche stat [324b] 
vnt ovch waz vrov Vote	iwer mvter her enbot 
Giselher der ivnge	vnt ovch her Gernot 
vnt iwer besten mage	di habent vns her gesant 
di enbietent iv ir dienest	vzer Gvntheres lant 
Nv lon in got sprach Sifrit	ich getrwe in harte wol 
triwen vnt gvtes	also man vrivnden sol 
alsam tvt ovch ir swester	ir svlt vns mære sagen 
ob vnser lieben vrivnde	da heime iht hohes mvtes tragen 
Sit daz wir von in <shieden>	hat in iemen iht getan 
den minen choenemagen	daz svlt ir mich wizen lan 
daz wil in immer	mit triwen helfen tragen 
vnze daz ir viende	den minen dienest mvezen klagen 
Do sprach der margrave Gêrê	ein reche vil gvt 
si sint in allen tvgenden	so rehte hoh gemvt 
si ladent ivch ce Rine	ceiner hochgecit 
si sæhen ivch vil gerne	daz ir des ane zwifel sit 
Vnde pitent mine vrowen	si svl mit iv dar chvmen 
swenne daz der vient	ein ende habe genvmen 
vor disen svnewenden	so wolden si ivch sæhen 
do sprach der starche Sifrit	daz chvnde mvelich geschæhen 
Do sprach aber Gêrê	von Bvergvnden lant 
iwer mvter Vote	hat ivch gemant 
Gernot vnt Giselher	ir svlt in niht versagen 
daz ir in sit so verre	daz hoer ich tægeliche chlagen 
Prvennhilt min vrowe	vnt alle ir mægedin 
di vrevnt sich der mære	vnt ob iz mvege sin 
daz si ivch noch gesæhen	daz gæbe in hohen mvt 
do dvhten disiv mære	di shoenen Criemhilde gvt 
Gere was ir sippe	der wirt in sitzen hiez 
den gesten hiez er shenchen	niht langer man daz liez 
do was ovch chvmen Sigemvnt	da er di boten sach 
der herre vrivnthliche	zv den Bvergvnden sprach 
Sit willechomen ir rechen	ir Gvntheres man 
sit daz Criemhilt	ce wibe gewan 
Sifrit der min svn	man sold ivch dicker sæhen 
hie in disem lande	wolt ir <vns> vrivntschepfte iehen 
Si sprachen swenne er wolde	si solden gerne chomen 
in wart ir michel mvede	mit vrevden vil benomen 
di boten bat man sitzen	spise man in trvch 
do hiez do gæben Sifrit	sinen gesten genvch 
Si mvsen da beliben	bevollen niwn tage 
des heten endechlichen	di snellen ritter chlage 
daz si niht wider solden	riten in ir [325a] lant 
do het der chvnich Sifrit	nach sinen vrivnden gesant 
Er vragte waz si rieten	ov si solden sn den Rin 
ez hat nach mir gesendet	Gvnther der frivnt min 
er vnt sine mage	dvrch eine hochgecit 
nv choem ich im vil gerne	want daz sin lant ce verre lit 
Vnt bitten Criemhilde	daz si mit mir var 
nv ratet liebe vrivnde	wi sol ich chomen dar 
vnt sold ich herverten	dvrch si in drizech lant 
da mvesen dienen gerne	hin div Sifrides hant 
Do sprachen sine rechen	habt ir der reise mvt 
hin cer hohgecite	wir raten waz ir tvt 
ir svlt mit tvsent recken	riten an den Rin 
so mveget ir wol mit eren	da cen Bvrgvnden sin 
Do sprach von Niderlande	der herre Sigemvnt 
welt ir cer hochgecite	wan tvt ir mir daz chvnt 
ob iz iv niht versmahet	so rit ich mit iv dar 
ich fvere hvndert dægene	da mite mer ich iwer schar 
Vnd welt ir mit vns riten	vil lieber vater min 
sprach der chvene Sifrit	vil vro sol ich des sin 
iner tagen zwelven	so rvm ich miniv lant 
alle di es do gerten	den gap man ross vnt ovch gewant 
Do der chvenich edele	der reise hete mvt 
do hiez man wider riten	di snellen boten gvt 
den sinen choenemagen	enbot er an den Rin 
er wolde harte gerne da cir hochgeciten sin 
Sifrit vnt Criemhilt	also wir horen sagen 
so vil den boten gaben	daz iz niht mohten tragen 
ir moere heim ze lande	er was ein richer man 
ir starchen sovmære	<di> treip man vroeliche dan 
Ir volch chleidete Sifrit	vnt ovch Sigemvnt 
Eckewart der grave	der hiez an der stvnt 
vrowen chleider svchen	div besten div man vant 
oder iender chvnd erwærben	veber al Sifrides lant 
Di sætele zv den schilden	bereiten man began 
rittern vnt vrowen	di mit in solden dan 
den gap man swaz si wolden	daz in niht gebrast 
do braht er sinen vrivnden	vil manigen herlichen gast 
Den boten zogete sere	ce lande vf den wægen 
do chom cen Bvergvnden	Gere der dægen 
er wart vil wol empfangen	do erbeizten si ce tal 
von rossen vnt von moeren	fvr den Giselheres sal 
Di tvmmen vnt di wisen	giengen so man [325b] tvt 
vragen vmbe mære	do sprach der riter gvt 
swenne ich se sage dem chvenige	da horet si cehant 
er gi mit den gesellen	da er Gvntheren vant 
Der chvnich von grozer liebe	von dem sædele spranch 
daz si so balde chomen	des sagte er in do danch 
Prvennhilt div schoene	Gvnther cem boten sprach 
wi gehabt sich Sifrit	von dem mir liebes vil gesach 
Do sprach der chvene Gere	da wart er vrovden rot 
er vnt iwer swester	nie vrivnde baz enbot 
so getriwiv mære	deheiner slahte man 
als iv der herre Sifrit	vnd ovch sin vater hat getan 
Do sprach ce dem marchgraven	des edelen chvniges wip 
nv sagt mir chvmet vns Criemhilt	hat noch ir schoner lip 
behalten iht der zvehte	der si wol chvnde <pflægen> 
si chvmt iv sicherlichen	so sprach do Gere der dægen 
Vte bat do drate	di boten fver sich gen 
do mohte man ir vrage	harte wol versten 
daz si daz horte gerne	was Criemhilt noch gesvnt 
er sagete wi er si fvende	vnt daz si chome in chvrcer stvnt 
Ovch wart von in div gabe	ce hove niht verdeit 
di in gap her Sifrit	golt vnd ovch div chleit 
daz brahte man ce sehene	der drier chvenige man 
der ir vil grozen milte	wart in danchen getan 
Er mach sprach do Hagene	von im sampfte geben 
ern chvndez niht verswenden	vnt solder immer læben 
hort der Nibelvnge	beslozen hat sin hant 
hey solder <chvmen> iemer	in der Bvergonden lant 
Allez daz gesinde	vrevte sich dar zv 
daz si chomen solden	spate vnt vrv 
ia waren vil vmmvezech	der drier chvenege man 
vil manich <hergesidele>	man do rihten began 
Hvnolt der chvene	vnd Sindolt der dægen 
di heten vil vmmvoze di zit si mvsen pflægen 
trvhsæzen vnt shenchen	ce rihten manige banch 
des half in ovch her Ortwin	des sagete in Gvnther danch 
Rvmolt der chvchenmeister	wi wol er rihte sit 
di sinen vndertanen	vil manigen kezel wit 
hæven vnt pfannen	hey waz man der da vant 
do bereite man do spise	di da chomen in [326a] daz lant 