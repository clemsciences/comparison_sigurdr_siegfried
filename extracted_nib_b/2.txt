Do wohs in Niderlanden.	eins vil edelen kvneges kint 
des vater der hiez Sigemvnt.	sin mvoter Sigelint 
in einer rîchen bverge	wîten wol bechant 
nidene bi dem Rine	div was ze Santen genant 
Sivrit was geheizen	<der> snelle degen gvot 
er versvochte vil der riche	dvrch ellenthaften mvot 
dvrh sines libes sterche	er reit in menegiv lant 
hey waz er sneller degene	sit cen Bvrgonden vant 
In sinen besten ziten	bi sinen ivngen tagen 
man mohte michel wnder	von Siveride sagen 
waz eren an im wechse	vn– wi scoene was sin lip 
sit heten in ce minne	div vil wætlichen wip 
Man zoch in mit dem vlize	als im daz wol gezam 
von sin selbes mvote	waz tvgende er an sich nam 
des wrden sit gezieret	sines vater lant 
daz man in ze allen <dingn>	so rehte herlichen vant 
Er was nv so gewachsen	daz er ze hove reit 
di livte in sahen gerne	manech frovwe vn– manech [292a] meit 
im wnschten daz sin wille	in immer trvege dar 
holt wrden im genvoge	des wart der herre wol gewar 
Vil selten ane hvote	man riten lie daz kint 
in hiez mit chleidern ziern	Sigmvnt vn– Siglint 
sin phlagen ovch di wisen	den êre was bechant 
des moht er wol gewinnen	beide livte vnde lant 
Nv was er in der sterche	daz er wol wafen trvoch 
swes er dar zvo bedorfte	des lag an im genvoch 
er begvnde mit sinnen	werben scoeniv wip 
di trvten wol mit eren	des chvenen Sivrides lip 
<Do> hiez sin vater Sigmvnt	chvnden sinen man 
er wolde hohgecite	mit liebn vriwenden han 
div mære man do fvorte	in ander chvnege lant 
den vremden vn– den chvnden	gab er ross vn– gvot <gwant> 
Swa man vant deheinen	der riter solte sin 
von art der sinen mage	div edeln kindelin 
div ladet man zvo dem lande	dvrh di hohgecit 
mit dem ivngen kvnege	swert genamen si sit 
<Von> der hohgecite	man mohte wnder sagn 
Sigmvnt <vnde> Siglint	di mohten wol beiagn 
mit gvote michel ere	des teilte vil ir hant 
des sach man vil der werden	nv zin riten in daz lant 
Vier hvndert swertdegene	di solden tragn chleit 
mit samt Sivride	vil manech scoeniv meit 
von werche was vnmvezech	wan si im waren holt 
vil der edelen steine	die frovwen leiten in daz golt 
die si mit porten wolten	wrchen vof ir wat 
den ivngen stolzen rechen	des newas niht rat 
der wirt der hiez do sideln	vil manegn chvenen man 
ce einen <Svnewenden>	da sin svn Sivrid wol riters namn gewan 
Do gie ce einem mvenster	vil manech richer chneht 
vn– manech edel riter	di wisen hetn reht 
daz si den tvmben dienten	als in was ê getan 
si heten chvrzewile	vnd ovch vil maneger vrevden wan 
Got man do cen ern	eine messe sanch 
do hvop sih von den livten	vil michel der gedranch 
da si ce riter wrden	nah riterlicher ê 
mit also grozen ern	daz wætlich immer mer ergê 
Si liefen da si fvnden	gesatelt manech march 
in hove Sigmvndes	der bvhvrt wart so starch 
daz man erdiezen horte	Palas vn– Sal 
di hohgemvoten degene	di heten grozlichen schal 
Von wisen vn– von tvmben	man horte manegen stoz 
daz der scefte brechen	gein <den> lveften doz 
trvonzvne sach man vliegen [292b]	 fver den palas dan 
von maneges rechen <hende>	daz wart mit vlize getan 
Der wirt der bat ez lazen	do zoch man div march 
man sach ovch da cebrochen	vil manege bvkel starch 
vil der edelen steine	gevellet v^f daz gras 
ab liehten schildes spangen	von hverten daz gescehen was 
Do giengens wirtes geste	da man in sizzen riet 
vil der edelen spise	si von ir mvede sciet 
vnt win der aller beste	des man in vil getrvoch 
den vremden vn– den chvnden	bot man ern genvoch 
<Swi> vil si chvrzwile	pflagn al den tach 
vil der varender diete	rwoe sich bewach 
si dienten nach der gabe	di man da riche vant 
des wart mit lobe gezieret	allez Sigmvnds lant 
Der herre der hiez lihen	Sivrit den ivngen man 
lant vn– bvrge	als er het ê getan 
sinen swertgenozen	den gap do vil sin hant 
do liebt in div reise	daz si chomn in daz lant 
Div hohgecit div werte	vnz an den sibenden tach 
Siglint div riche	nach alten siten pflach 
dvrh ir svns liebe	teilen rotez golt 
si chvndez wol gedienen	daz im di livte waren holt 
Vil lvcel man der varnder	armen da vant 
ross vnd chleider	daz stovb in von der hant 
sam si celebne heten	niht mer deheinen tach 
ich wæn ie ingesinde	so grozer milte gepflach 
<Mit> loblichen eren	sciet sich div hohgecit 
von den richen herrn	horte man wol sit 
daz si den ivngen wolden	ce eime herren han 
des engerte niht her Sivrit	der vil wætliche man 
Sit daz noch beide lebten	Sigmvnt vn– Siglint 
niht wolde tragen chrone	ir beider liebez chint 
doch wolder wesen herre	fver allen den gewalt 
des in den landen vorhte	der degen chven vnd balt 