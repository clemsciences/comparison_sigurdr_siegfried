DEN HERREN> mveten selten	deheiniv hercen leit 
er horte sagn mære	wi ein scoeniv meit 
wære in Bvrgonden	ce wnsche wolgetan 
von der er sit vil vrevden	vn– ovch arbeit gewan 
Div ir vnmazen scoene	was vil witen chvnt 
vn– ir hoh gemvete	zvo der selbn stvnt 
an der ivnchfrovwen	so manech helt ervant 
ez ladete vil der geste	in daz Gvnthers lant 
Swaz man der werbenden	nah ir minne sach 
Chrimhilt in ir sinne	ir selber nie veriach 
daz si deheinen wolde	ce eime trvote han 
er was ir noch vil vremde	dem [293a] si wart sider vndertan 
Do gedaht vof hohe minne	daz Siglinde kint 
ez was ir aller werben	wider in ein wint 
er mohte wol verdienen	scoener frovwen lip 
sit wart div edele Chrimhilt	des chvenen Sivrides wip 
Im rieten sine mage	vn– genvoge sine man 
sit er v^f stæte minne	wolde tragen wan 
daz er dan eine wrbe	div im mohte <zemen> 
do sprach der chvene Sivrit	so wil ich Chiemhilden nemen 
die scoenen ivnchfrovwen	von Bvrgonden lant 
dvrch ir vnmazen scoene	daz ist mir wol bechant 
nie keiser wart so riche	der <wolde> haben wip 
im zæme wol ce minnen	der richen chvneginne lip 
<Disiv> selbn mære	gehorte Sigmvnt 
ez reiten sine livte	da von wart im chvnt 
der wille sines chindes	was im harte leit 
daz er werbn wolde	di vil herlichen meit 
Ez gevriesc ovch Siglint	des edelen kvneges wip 
si hete groze sorge	vm ir chindes lip 
wan si wol erchande	Gvnthern vn– sine man 
den gewerp man dem degene	sere <leiden> began 
Do sprach der chvene Sivrit	vil lieber vater min 
an edeler frovwen minne	wold ich immer sin 
ih enwrbe dar min herce	vil groze liebe hat 
swaz iemn reden chvnde	des ist decheinerslahte rat 
Vnt wildv niht erwinden	sprach der chvnech do 
so bin ich dins willen	wærlichen vro 
vn– wil dirz helfen enden	so ich aller beste chan 
doch hat der chvnech Gvnther	vil manegen hohferten man 
Ob ez ander niemn wære	wan Hagene der degn 
der chan mit vbermvete	der hohverte pflegn 
daz ich des sere fverhte	ez mvg vns werden leit 
ob wir werbn welln	di vil herlichen meit 
Waz mag vns daz gewerren	sprach do Sivrit 
swaz ih friwentliche	niht ab in erbit 
daz mach svs erwerbn	mit ellen da min hant 
ich trwoe an in ertwingen	<beide> livte vnd lant 
Do sprach der fvrste Sigmvnt	din rede div ist mir leit 
wan wrden disiv mære	ce Rine geseit 
dvne dorftest nimmer	geriten in daz lant 
Gvnther vn– Gernot	di sint mir lange bechant 
Mit gewalte niemn	rewerben mach di magt 
so sprach der kvnec Sigmvnt	daz ist mir wol gesagt 
wilt aber dv mit rechen	riten in daz lant 
ob wir iht habn <vriwende>	di werdent sciere besant [293b] 
Des enist mir niht cemvote	sprach abr Sivrit 
daz mir svlen rechen	ce Rîne volgen mit 
dvrh deheine hervart	daz wære mir vil leit 
da mit ich solde ertwingen	di vil wætlichn meit 
Si mach wol svs erwerben	da min eines hant 
ich wil selbe zwelfte	in Gvnthers lant 
dar svlt ir mir helfen	vater Sigmvnt 
do gap man sinen degenen	ze chleidern gra vnd bvnt 
Do vernam ovch disiv mære	sin mvoter Siglint 
si begvnde trvoren	vm ir liebez chint 
daz vorhte si verliesen	von Gvnthers man 
div edele chvneginne	vil sere weinen began 
Sivrit der herre	gie da er si sach 
wider sine mvoter	er gvetliche sprach 
frovwe ir svlt niht weinen	dvrh den willen min 
ia wil ich an sorge	vor allen wiganden sin 
Vnd helfet mir der reise	in Bvrgonden lant 
daz ich vn– mine rechen	habn soelch gewant 
daz also stolce helde	mit eren mvgen tragn 
des wil ich iv genade	mit triwen wærlichen sagn 
<Sit> dv niht wil erwinden	sprach frov Siglint 
so hilf ich dir der reise	min einigez chint 
mit der besten wæte	di riter ie getrvoch 
dir vn– dinen gesellen	ir svlt ir fveren genvoch 
Do neich der kvneginne	Sivrit der ivnge man 
er sprach ih wil cer verte	niemn mer han 
niwan zwelf rechen	den sol man prveven wat 
ich wil daz sehen gerne	wiez vm Chrimhilde stat 
<Do> sazen scoene frovwen	naht vnd tach 
daz lvcel ir deheiniv	rwoe gepflach 
vnce man geworhte	di Sivrids wat 
er wolde siner reise	habn deheiner slahte rat 
Sin vater hiez im cieren	sin riterlich gewant 
da mit er wolde rv^men	daz Sigmvnds lant 
vn– ir vil liehten brvenne	di wrden ovch bereit 
vn– ir vesten helme	ir schilde scoen vn– breit 
Do nahet in ir reise	cen Bvrgonden dan 
vm si begvnde sorgen	wib vn– man 
ob si immer chomn solden	heim wider in daz lant 
di helde in hiezen sovmen	beide wafen vn– gewant 
Ir ross div waren scoene	ir gereite goldes rot 
lebt iemn vbermveter	des enwas niht not 
denne wære Sivrit	vn– di sine man 
vrlovbes er do gerte	zvo den Bvrgonden dan 
< · n> werten trvrechlichen	der chvnech vn– sin wip 
er troste minnechlichen	do ir beider lip 
er sprach ir svlt niht weinen	dvrch den willen min 
immer ane sorge	svlt ir mines libes sin 
Ez was leit den rechen	ez weinte ovch manech meit 
ich wæn in het ir herce	rehte daz geseit 
daz in so vil der friwende	da von gelæge tot 
von scvlden si do chlageten	des [294a] gie in wærliche not 
An dem sibenden morgen	ce Wormez vof den sant 
riten di vil chvenen	allez ir gewant 
was von rotem golde	ir gereite wolgetan 
ir ross in giengen ebene	des chvenen Sivrids man 
<Ir> schilde waren niwe	lieht vnde breit 
vn– vil scoen ir helme	da ce hove reit 
Sivrit der vil chvene	in Gvnthers lant 
man gesach an helden	nie so herlich gewant 
Div ort ir swerten giengen	nider vof den sporn 
ez fvorten scærpfe gern	di riter voz erchorn 
Sivrit der fvort ir einen	wol <zweier> spannen breit 
der zvo sinen ecken	vil harte vreislichen sneit 
Die goltvarwen zovme	fvortens an der hant 
sidiniv fvrbvege	svs chomens in daz lant 
daz volch si allenthalbn	chapfen an began 
do liefen in engegene	vil der Gvntheres man 
Di hohgemvoten rechen	riter vnd chneht 
di giengen zvo den herrn	daz was michl reht 
vn– enpfiengen dise geste	in ir herrn lant 
vn– namen in di moere	mit den schilden von der hant 
Div ross si wolden dannen	ziehen an gemach 
Sivrit der vil chvene	wi snelle er do sprach 
lat vns sten di moere	mir vn– minen man 
wir wellen sciere hinnen	des ich vil gvoten willen han 
Swem sin chvnt div mære	der sol mich niht verdagn 
wa ich den kvnec vinde	daz sol man mir sagn 
Gvnthern den vil richen	voz Bvrgonden lant 
do sagt ez im ir einer	dem ez rehte was bechant 
Welt ir den herrn vinden	daz mach vil wol gescehn 
in ienem sale witen	da han ich in gesehn 
bi den sinen helden	da svlt ir hine gan 
da mvgt ir bi im vinden	vil manegen herlichen man 
Nv waren dem kvnge	div mære geseit 
daz da chomen wæren	riter vil gemeit 
di fvortn wizze brvenne	vn– herlich gewant 
sinerchande niemn	in der Bvrgonden lant 
Den kvnech des hete wnder	von wannen choemn dar 
di herlichen rechen	in wate lieht gevar 
vn– mit so gvoten scilden	niwe vnd breit 
daz im daz sagte niemn	daz was Gvnthere leit 
Des antwrt dem kvnege	von Mecen Oertwin 
rich vn– chvene	moht er wol sin 
sit wir ir niht erchennen	nv svlt ir heizen gan 
nach minem oeheim Hagenen	den svlt ir si sehen lan 
dem sint chvnt div riche	vn– ovch div <vremden> lant 
sint im di herrn chvende	daz tvot er [294b] vns bechant 
der chvnech bat in bringen	vn– di sinen man 
man sach in herliche	mit rechen hinz hove gan 
Waz sin der kvnech wolde	des vragte Hagene 
es sint in mime hvse	vnchvnde degene 
di niemn hie bechennet	habt ir si ie gesehn 
des svlt ir mir her Hagene	der rehten warheite iehn 
Daz tvon ich sprach Hagne	ceinem venster er da gie 
sin ovge er do wenchen	zvo den gesten lie 
wol behagte im ir geverte	vn– ovch ir gewant 
si waren im vil vremde	in der Bvrgonden lant 
Er sprach von swannen choemn	di rechen an den Rin 
ez moehtn selbe fversten	oder fverstn boten sin 
ir ross div wæren scoene	ir <chleider> harte gvot 
von swannen daz si fveren	si wæren hohgemvot 
Also sprach do Hagne	ich wil des wol veriehn 
swi ich Sivriden	ni mer hab gesehn 
so wil ich wol gelovben	swi ez dar vmbe stat 
daz ez si der reche	der dort so herlichen gat 
Er bringet niwe mære	her in dize lant 
di chvenen Nibelvnge	slvoch des heldes hant 
Schilbvnch vn– Nibelvngen	div richen chvneges kint 
er frvmte starchiv wnder	mit siner grozen chrefte sint 
<Da> der helt al eine	an alle helfe reit 
er vant vor eime berge	daz ist mir wol geseit 
bi Nibelvnges horde	vil manegen chvenen man 
di waren im ê vremde	vnz er ir chvnde da gewan 
Hort der Nibelvnges	der was gar getragn 
voz eime holem berge	nv hoeret <wnder> sagn 
wi in wolden teilen	der Nibelvnge man 
daz sach der degen Sivrit	den helt ez wnderen began 
Er chom zvo zin so nahen	daz er di helde sach 
vn– ovch in di degene	ir einer drvnder sprach 
hie chvmt der starche Sivrit	der helt von Niderlant 
vil seltsæniv mære	er an den Niblvngen vant 
Den rechen wol enpfiengen	Scilbvnch <vn–> Nibelvnch 
mit gemeinem rate	di edeln fvrsten ivnch 
den scaz in baten teilen	den wætlichen man 
vn– gerten des mit vlize	der herre lobn inz began 
<Er> sach so vil gesteines	so wir hoeren sagn 
hvndert chanz wægene	ez moehten niht getragn 
noch me des roten goldes	von Nibelvnge lant 
daz sold in allez teilen	des chvenen Sivrides hant 
Do gaben si im ce <miete>	daz Nibelvnges swert 
si waren mit dem dienste	vil vbele gewert [295a] 
den in da leisten solde	Sivrit der helt gvot 
ern chvndez niht verenden	si waren zornech gemvot 
Si heten da ir frivnde	zwelf chvene man 
daz starche risen waren	waz chvndez si vervan 
di slvoch sit mit zorne	div Sivrids hant 
vn– rechen siben hvndert	twang er von Nibelvnge lant 
mit dem gvotem swerte	daz hiez Balmvnch 
dvrch di starchen vorhte	vil manech reche ivnch 
di si cem swerte heten	vn– an den chvenen man 
daz lant zvo den bvergen	si im taten vndertan 
Dar <zvo> di richen chvnge	di slvog er bede tot 
er chom von Albriche	sit in groze not 
der wande sine herrn	rechen da cehant 
vnz er di grozen sterche	sit an Sivride vant 
Done chvnd im niht gestriten	daz starche getwerch 
alsam di lewen wilde	si liefen an <den> perch 
da er di Tarenkappen	sit Albriche an gewan 
do was des hordes herre	Sivrit der vreisliche man 
Di da torsten vehten	di lagen alle erslagn 
den scaz den hiez er balde	fveren vn– tragn 
da in da vor da namen	di Nibelvnge man 
Albrich der vil starche	do di kamern gewan 
Er mvos im sweren eide	er diente im so sin chneht 
aller hande dinge	was er im gereht 
so sprach von Tronege hagene	daz hat er getan 
also grozer chrefte	<nie> mer reche gewan 
Noch weiz ich an im mere	daz mir ist bechant 
einen Lintrachen	den slvoch des heldes hant 
er badet sich in dem blvote	sin hvt wart hvrnin 
des snidet in chein wafen	daz ist diche worden scin 
Wir svln den herrn enpfahen	deste baz 
daz wir iht verdienen	des ivngen rechen haz 
sin lip der ist so chvene	man sol in holden han 
er hat mit siner chrefte	so menegiv wnder getan 
Do sprach der kvnech riche.	dv maht wol habn war 
nv sich wi degenliche.	er stet in strites var 
er vn– di sinen degene.	der vil chvene man 
wir svlen im engegene.	hin nider zvo dem rechen gan 
Daz mvgt ir sprach do Hagene	wol mit ern tvon 
er ist von edelem chvnne.	eines richen kvnegs svn 
er stet inder gebære	mich dvnchet wizze christ 
ez ensin niht chleiniv mære	dar vmber her geriten ist 
<Do> sprach der kvnech des landes	nv si vns willechomn 
er ist edel vnd chvene	daz han ich wol vernomn 
des sol ovch er geniezen	in Bvrgonden lant 
do gie der herre Gvnther	da er <Sivriden> vant 
Der wirt vn– sine rechen	enpfiengen so den [295b] gast 
daz in an ir zvehten	vil wenech iht gebrast 
des begvnd in nigen	der wætliche man 
daz si in heten grvezen	so rehte scone getan 
Mich wndert dirre mære	sprach der kvnech cehant 
von wannen ir edel Sivrit	sit chomn in dizze lant 
oder waz ir wellent werben	ze Wormez an den Rin 
do sprach der gast cem kvnege	daz sol ivch vnverdaget sin 
Mir wart gesaget mære	in mins vater lant 
daz hie bi iv wæren	daz het ich gern erchant 
di chvensten rechen	des han ich vil vernomn 
di ie chvnech gewnne	dar vmbe bin ich her bechomn 
Ovch hoere ich iv selben	der degenheite iehn 
daz man kvnec deheinen	chvener hab gesehn 
des redent vil di livte	vber elliv disiv lant 
nv wil ich niht erwinden	vnz ez mir <werde> bechant 
Ich bin ovch ein reche	vn– solde chrone tragn 
ich wil daz gerne fvegen	daz si von mir sagn 
daz ich hab von rehte	livte vn– lant 
dar vmbe sol min ere	vn– ovch min hovbet wesen pfant 
Nv ir sit so chvene	als mir ist geseit 
sone rvoch ich ist daz iemn	lieb od leit 
ich wil an iv ertwingen	swaz ir mvget han 
lant vnde bvrge	daz sol mir werden vndertan 
Den kvnec hete wnder	vn– sine man alsam 
vm disiv mære	di er hie vernam 
daz er des hete willen	er næme im siniv lant 
daz horten sine degene	do wart in zvernen bechant 
Wie het ich daz verdienet	sprach Gvnther der degn 
des min vater lange	mit eren hat gepflegn 
daz wir daz solden vliesen	von iemannes chraft 
wir liezen vbele schinen	daz wir ovch pflegn riterschaft 
Ine wiles niht erwinden	sprach aber <der> chvene man 
ez enmvge von dinen ellen	din lant den fride han 
ich wiles alles walden	vnd ovch div erbe min 
erwirbest dvz mit sterche	div svelen dir vndertænech sin 
Din erbe vn– ovch daz mine	svlen geliche lign 
sweder vnser einer	am andern mach gesign 
dem sol ez allez dienen	di livte vnd ovch div lant 
daz wider redete Hagene	vn– Gernot ce hant 
<Wir> han des niht gedingen	sprach do Gernot 
daz wir iht lande ertwingen	daz iemn drvmbe tot 
gelige vor heldes handen	wir habn richiv lant 
div dienent vns von rehte	ze niemn sint si baz bewant 
Mit grimmigem mvote	da stvonden friwende sin 
do was ovch dar vnder	von Mecen Oertwin 
der sprach disiv svone	div ist mir harte leit [296a] 
iv hat der starche Sivrit	vnverdient widerseit 
Ob ir vn– iwer brvoder	hetet niht di wer 
vnd ob er danne fvorte	ein gancez kvneges her 
ih trvote wol erstriten	daz der chvene man 
diz starchez vbermveten	von waren schvlden mvese lan 
<Daz> zvrnde harte sere	der helt von Niderlant 
er sprach sich sol vermezzen	niht wider mich din hant 
ich bin ein kvnec riche	so bistv kvneges man 
iane dorften mich din zwelve	mit strite nimmer bestan 
<Nach> swerten rief do sere	von Mecen Oertwin 
er mohte Hagenen swester svn	von Tronege vil wol sin 
daz der so lange dagete	daz was dem kvnege leit 
do vnderstvondez Gernot	der riter chven vnt gemeit 
Er sprach ce Oertwine	lat iwer zvrnen stan 
vns enhat der herre Sivrit	solhes niht getan 
wir enmvgenz noch wol sceiden	mit zvehten deist min rat 
vn– habn in ce friwende	daz vns noch loblicher stat 
<Do> sprach der starche Hagne	vns mach wol wesen leit 
allen dinen degenen	daz er ie gereit 
dvrch striten her ce Rine	er soltez habn lan 
im heten mine herren	soelher leide niht getan 
< · es> antwrte Sivrit	der chreftige man 
mvet ivch daz her Hagene	daz ich gesprochen han 
so sol ich lazen chiesen	daz die hende min 
wellent vil gewaltech	hie cen bvrgonden sin 
Daz sol ich eine wenden	sprach aber Gernot 
allen sinen degenen	reden er verbot 
iht mit vbermvete	des im wære leit 
do gedahte ovch Sivrit	an di herlichen meit 
<Vie> zæme vns mit iv striten	sprach aber Gernot 
swaz helde nv dar vnder	mvese ligen tot 
wir hetens lvcel ere	vn– ir vil chleinen frvm 
des antwrte im do Sivrit	des kvnech Sigmvndes svn 
War vmbe bitet Hagne	vn– ovch Oertwin 
daz er niht gaht striten	mit den friwenden sin 
der er hie so manegn	cen Bvrgonden hat 
si mvosen rede vermiden	daz was Gernotes rat 
<Er> svlt vns wesen willechomn	so sprach daz voten kint 
mit iwern gesellen	di mit iv chomn sint 
wir svlen iv gerne dienen	ich vn– di mage min 
do hiez man den gesten	scenchen den Gvnthers win 
Do sprach der wirt des landes	allez daz wir han 
gervochet irs nach eren	daz si iv vndertan 
vn– si mit iv geteilet	lib vn– gvot 
do wart der herre Sivrit	ein lvcel sanfter gemvot 
Do hiez man in gehalten	allez ir gewant 
man svochte herberge	di besten di man vant 
Sivrids chnehten	man scvof in gvot gemach [296b] 
den gast man sit vil gerne	da cen Bvrgonden sach 
Man bot im michel ere.	dar nach ce manegn tagn 
tvsent stvnden mere.	dann ich iv chan gesagn 
daz het versolt sin ellen.	ir svlt gelovben daz 
in sach vil lvcel iemen.	der im wære gehaz 
<Sich> vlizen chvrzwile	di kvnege vn– ovch ir man 
so was er ie der beste	swes man da began 
des enchvnd im gevolgen <niemen>	so michel was sin chraft 
so si den stein wrfn	oder schvzen den scaft 
Swa so bi den frovwen	dvrch ir hofscheit 
chvrcewile pflagen	di riter vil gemeit 
da sah man ie vil gerne	den helt von Niderlant 
er het vf hohe minne	sine sinne gewant 
Swes man ie begvnde	des was sin lip bereit 
er trvog insime sinne	ein minnechliche meit 
vn– ovch in ein div frovwe	di er noh nie gesach 
div im in heinliche	vil diche gvetlichen sprach 
Swenne v^f dem hove wolden	spilen da div kint 
riter vnd chnehte	daz sach vil diche sint 
Chrimhilt dvrch div venster	div kvneginne her 
deheiner chvrzwile	bedorftes in den citen mer 
Wesser daz in sæhe	di er in hercen trvoch 
da het er chvrze wile	immer von genvoch 
sæhen sie siniv ovgen	ich wil wol wizen daz 
daz im in dirre werlde	chvnde nimmer werden baz 
Swenner bi den helden	v^f dem hove stvont 
also noch di livte	dvrch chvrce wile tvont 
so stvont so minnechliche	daz Siglinde kint 
daz in dvrch hercen liebe	trvote manech frovwe sint 
<Er> gedaht ovch manege cite	wi sol daz gescehen 
daz ich di maget edele	mit ovgen mvge sehen 
di ich von hercen minne	vn– lange han getan 
div ist mir noch vil vremde	des mvoz ich trvorich stan 
So ie di kvnege riche	riten in ir lant 
so mvosen ovch di rechen	mit in al ce hant 
da mite mvos ovch Sivrit	daz was der <frovn> leit 
er leit ovch von ir minne	diche michel arbeit 
Svss wont er bi den herrn	daz ist al war 
in Gvnthers lande	vollechlich ein iar 
daz er di minnechlichen	di cite <nien> gesach 
da von im sit vil liebe	vn– ovch vil leide gescach 