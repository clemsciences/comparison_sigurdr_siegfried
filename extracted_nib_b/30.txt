<Der> tach der hete nv ende	vnd nahet in div naht 
di wegmveden rechen	ir sorge si an vaht 
wanne si solden rwen	vnd an ir bette gan 
daz beredete Hagene	ez wart in shiere chvnt getan 
Gventher sprach ce dem wirte	got laz ivch wol geleben 
wir wellen varn slaffen	ir svlt vns vrlovb geben 
swenne ir daz gebietet	so chom wir morgen frvo 
er shiet von sinen gesten	vil harte vroelichen do 
Dringen allenthalben	di geste man do sach 
Volker der chvene	zv den Hivnen sprach 
wi getvrret ir den rechen	fver di fveze gan 
vnde welt irs ivch niht miden	so wirt iv leide getan 
So slah ich etelichem	so swæren gegen slalch 
hat er getriwer iemen	der ez beweinen mach 
wan wichet ir vns rechen	ia dvnchet ez mich gvt 
ez heizent allez degene	vnde sint geliche niht gemvt 
Do der videlære	so zornechlichen sprach 
Hagen der chvene	hinder sich do sach 
er sprach iv ratet rehte	der chvene spileman 
ir Criemhilde helde	ir svlt cen herbergen gan 
Des ir da habt willen	ich wæn iz iemen [382a] tv 
welt <ir> ihtes beginnen	so chvmet vns morgen frv 
vnde lat vns ellende	hint haben gemach 
ia wæne ez von helden	mit solhem willen ie geschach 
Do brahte man di geste	in einen witen sal 
den fvnden si berihtet	den recken vber al 
mit vil richen betten	lanch vnd breit 
in riet div vrowe Crimhilt	div aller grozesten leit 
Vil manigen kolter spæhe	von Arraz man da sach 
der vil liehten pfellel	vnd manech pette dach 
von arabisschen siden	di beste mohten sin 
dar vffe lagen listen	di gaben herlichen schin 
Div dechlachen hermin	vil manegiv man da sach 
vnd von swarcem zoble	dar vnder si ir gemach 
des nahtes shaffen solden	vnz an den liehten tach 
ein kvnech mit sinem gesinde	ni so herlich gelach 
Owe der nahtselde	sprach Giselher daz chint 
vnd owe miner frivnde	di mit vns chomen sint 
swi et ez vns min swester	so gvetliche erbot 
ich fvrhte daz wir mvezen	von ir schvlden ligen tot 
Nv lazet iwer sorgen	sprach Hagen der degen 
ich wil noch hinte selbe	der shiltwahte pflegen 
ich trwe vns wol behveten	vnz chomet der tach 
des sit gar an angest	so genese swer der mach 
Do nigen si im alle	vnde sagten im des danch 
si giengen zv den betten	div wile was niht lanch 
daz sich geleget heten	di wætlichen man 
Hagen der chvene	helt sich waffen began 
Do sprach der videlære	Wolker der degen 
versmahet ez iv niht Hagene	so wolde ich mit iv pflegen 
der shiltwahte hinte	vnz morgen frvo 
der helt vil minnechliche	danchet Volkere do 
Nv lon iv got von himele	vil lieber Volker 
zallen minen sorgen	son gert ich niemens mer 
niwan ivch aleine	swa ich hete not 
ich sol ez wol verdienen	mich enwendes der tot 
Do garten si sich beide	in liehtez ir gewant 
do nam ir ietwedere	den schilt an sine hant 
vnd giengen [382b] vz dem hvse	fver di tver stan 
do pflagen si der geste	daz was mit triwen getan 
Volker der snelle	zv des sales want 
sinen shilt den gvten	leit er von der hant 
do gi er hin widere	di videl er genam 
do diente er sinen frivnden	als ez dem helde gezam 
Vnder di tver des hvses	saz er fver den stein 
chvener videlære	der wart ni dehein 
do im der seiten doenen	so svezechlich erclanch 
di stolzen ellenden	sagtens Volkeren danch 
Do chlvngen sine seiten	daz allez daz hvs erdoz 
sin ellen zv der fvege	div beidiv waren groz 
ie <svezer> vnd svezer	er videln began 
do entswebte er an <den> betten	vil manegen sorgenden man 
Do si entslaffen waren	vnd er daz ervant 
do nam der degen widere	den schilt an di hant 
vnd gie zv dem gademe	fver den tvrn stan 
vnd hvote der ellenden	vor den Crimhilde man 
Des nahtes wol emmitten	ine weiz iz ê geschach 
daz Volker der chvene	einen helm schinen sach 
verre vz einer vinster	di Criemhilde man 
di wolden an den gestn	gerne shaden han getan 
Do sprach der videlære	frivnt Hagene 
vns zimt disiv sorge	ensamt ce tragene 
ich sihe gewaffente livte	bi dem hvse sten 
als ich mich versinne	ich wæne si wellent vns besten 
So swiget sprach do Hagene	lat se vns her naher baz 
ê si vnser werden innen	so wirt hi helmvaz 
verrvchet mit den swerten	von vnser zweier hant 
si werdent Criemhilde	hin wider vebele gesant 
Ein der Hivnen rechen	vil schiere daz gesach 
daz div tver was behevtet	wi balde er do sprach 
des wir da heten willen	ian mages niht ergan 
ich sihe den videlære	an der schiltwahte stan 
Der treit vf sinem hovbete	einen helm glanz 
lvter vnd herte	starch [383a] vnde ganz 
ovch <lovhtent> im di ringe	sam daz fiwer tvt 
bi im stet ovch Hagene	des sint di geste wol behvt 
Zehant si cherten widere	do Volker daz ersach 
wider sinen gesellen	er zornechlichen sprach 
nv lat mich zv den recken	vor dem hvse gan 
ich wil vragen mære	der vrovn Criemhilde man 
Nein dvrch mine liebe	sprach do Hagene 
chomt ir von dem hvse	di snellen degene 
bringent ivch mit swerten	vil lihte in soelhe not 
daz ich iv mvese helfen	vnd wær iz aller miner mage tot 
So wir danne beide	chomen in den strit 
ir zwene oder viere	in einer chvrcen zit 
sprvengen zv dem hvse	vnde tæten vns div leit 
an den slaffenden recken	div nimmer werden verchleit 
Do sprach aber Volker	so lat daz geschehen 
daz wir si bringen innen	daz ich si habe gesehen 
daz des iht haben lovgen	di Criemhilde man 
daz si vngetriweliche	vil gerne heten getan 
Zehant do rief in Volker	hin engegene 
wi get ir svs gewaffent	ir snellen degene 
welt ir shachen riten	ir Criemhilde man 
dar svlt ir mich ce helfe	vnde mine hergesellen han 
Des antwrte im niemen	zornech was sin mvt 
pfi ir zagen boese	sprach der helt gvt 
wolt ir slaffende	vns enmordet han 
daz ist so gvten helden	noch vil selten her getan 
Do wart der chveneginne	vil rehte geseit 
daz ir boten niht <erworben>	von schvlden was ir leit 
do fvgete si ez anders	vil grimmech was ir mvt 
des mvosen sit verderben	di helde chvne vnde gvt 