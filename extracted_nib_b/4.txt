EU NAHTEN> vremdiv mære	in Gvnthers lant 
von boten di in verre	wrden dar gesant 
von vnchvnden rechen	di in trvogen haz 
do si die [297a] rede vernamen	leit was in wærliche daz 
Die wil ich iv nennen	ez was Livdeger 
vozer Sahsen lande	ein richer fvrste her 
vn– ovch von Tenemarche	der kvnec Livdegast 
die brahten in ir reise	vil manegn herlichn gast 
Ir boten chomn waren	in Gvnthers lant 
di sine widerwinnen	waren dar gesant 
do vraget man der mære	di vnchvnden man 
man hiez di boten balde	ce hove fvr den kvnec gan 
<Der> grvozte si vil scone	er sprach sit willechomn 
wer ivch her hab gesendent	desn han ich niht vernomn 
daz svlt ir lazen hoeren	sprach der kvnec gvot 
do vorhten si vil sere	den grimmen Gvnthers mvot 
Welt ir kvnec erlovben	daz wir iv mære sagn 
div wir iv da bringen	sone svl wir niht verdagn 
wir nennen iv di herren	di vns her habent gesant 
Livdgast vnd Livdger	di wellent svochen her enlant 
Ir habt ir zorn verdienet	ia horten wir wol daz 
daz iv di herrn beide	tragent grozen haz 
si wellent herverten	ce Wormez an den Rin 
in hilfet vil der degene	daz wizzet vof di triwe min 
Inre zwelf wochen	div reise mvoz gescehn 
habt ir iht gvoter friwende	daz lazet <balde> sehn 
di iv <vriden> helfen	di bvrge vn– iwer lant 
hie wirt von in verhovwen	vil manec helm vnd rant 
Oder welt ir mit in dingen	so enbietet ez in dar 
sone ritent iv so nahen	niht di manegen scar 
der iwer starchen viende	v^f hercenlichiv leit 
da von verderben mvezen	vil gvote riter gemeit 
<Nv> bîtet eine wile	sprach der kvnec gvot 
vnz ich mich baz versinne	ich chvend iv minen mvot 
han ich getriwer iemen	dine sol ich niht verdagn 
disiv starchen mære	sol ich minen friwenden chlagn 
Gvnthere dem vil richen	wart leide genvoch 
di rede er tovgenlichen	insime hercen trvoch 
er hiez gewinnen Hagenen	vn– ander sine man 
vn– bat ovch harte balde	ce hove nach Gernote gan 
Do chomen di bestn	swaz man der da vant 
er sprach man wil vns svochen	her in vnser lant 
mit starchen herverten	daz lat iv wesen leit 
des antwrte Gernot	ein riter chven vnt gemeit 
Daz wer et wir mit swerten	so sprach Gernot 
da sterbent wan di veigen	di lazen ligen tot 
dar vmb ich niht vergezen	mach der eren min 
di vnsern viande	svln vns willechomn sin 
<Do> sprach von Tronege Hagne [297b]	 daz endvnchet mich niht gvot 
Livdgast vnt Livdger	di tragent vbermvot 
wir mvgen vns niht besenden	in so chvrcen tagn 
so sprach der chvene reche	wan mvgt irz Sivride sagn 
Die boten herbergen	hiez man in di stat 
swie vient man in wære	vil scone ir pflegn bat 
Gvnther der riche	daz was wol getan 
vnz er revant an friwenden	wer im da <wolde> gestan 
Dem kvnege in sinen sorgen	was idoch vil leit 
do sah in trvorende	ein riter vil gemeit 
der niht mohte wizzen	waz im was gescehen 
do bat er im der mære	den kvnec Gvnther veriehen 
Mich nimt des <michel> wnder	sprach do Sivrit 
wie habt ir so vercheret	di vroelichen sit 
der ir mit vns nv lange	habt alher gepflegn 
des antwrt im do Gvnther	der vil cierliche degn 
<· ane> mag ich allen livten	di swære niht gesagn 
di ich mvoz tovgenliche	in mime hercen tragn 
man sol stæten vriwenden	chlagen hercen not 
div Sivrides varwe	wart do bleich vnd rot 
Er sprach zvo dem kvnege	ine han iv niht verseit 
ich sol iv helfen wenden	elliv iwer leit 
welt ir vriwent svochen	der sol ich einer sin 
vnt trwoez wol volbringen	mit eren an daz ende min 
<Nv> lon iv got her Sivrit	div rede dvnchet mich gvt 
vn– ob mir nimmer helfe	iwer ellen getvot 
ich frev mich doch der mære	daz ir mir sit so holt 
leb ich decheine wile	ez wirdet vmb ivch wol versolt 
Ich wil ivch lazen hoeren	war vmb ich trvorec stan 
von botn miner viende	ich daz vernomn han 
daz si mich wellen svochen	mit herverten hie 
daz getaten vns noch degene	her zvo disen landen nie 
<Daz> lat ivch ahten ringe	sprach do Sivrit 
vnt senftet iwerem mvote	tvot des ich ivch bit 
lat mich iv erwerben	ere vnde frvmn 
vn– bittet iwer degene	daz si iv ovch ce helfe chvmn 
Swenne iwer starchen viende	zir helfe moehten han 
drizech tvsent degene	so wold ich si bestan 
vn– het ich niwan tvsent	des lat ivch an mich 
do sprach der kvnec Gvnther	daz dien ich immer vm dich 
<· o> heizet mir gewinnen	tvsent iwer man 
sit daz ich der minen	bi mir niht enhan 
niwan zwelf rechen	so wer ich iwer lant 
iv sol mit triwen dienen	immer Sivrids hant 
Des sol vns helfen Hagne	vn– ovch Oertwin 
Danchwart vnd Sindolt	di liebn rechen din 
ovch sol da mit riten	Volker der chvene man 
der sol den vanen fveren	baz ichs niemn engan 
Vnt lat di boten riten	heim in ir herrn lant 
daz si vns sehen sciere	daz tvo man in bechant [298a] 
so daz vnser bverge	mvezen vride han 
do hiez der kvnec besenden	beide mage vnd man 
<· ie> boten Livdegers	ce hove giengen do 
daz si ce lande solden	des waren si vil vro 
do bot in riche gabe	Gvnther der kvnec gvot 
vn– scvof in sin geleite	des stvont in hohe der mvot 
Nv sagt sprach do Gvnther	den starchen <vienden> min 
si mvgen mit ir reise	wol da heime sin 
welln aber si mich svochen	her in miniv lant 
mirn ce rinne miner vriwende	in wirt arbeit erchant 
Den boten riche gabe	man do fver trvoch 
der het in ce gebene	Gvnther genvoch 
dine torstn versprech	di Livdgers man 
do si vrlovp genamen	si schieden vroeliche dan 
<· o> di boten warn	ce Tenemarche chomn 
vnt der kvnec Livdgast	hete daz vernomn 
wie si <von> Rine chômn	als im daz wart geseit 
ir starchez vbermveten	daz was im wærlichen leit 
Si sagten daz si heten	vil manegen chvenen man 
ovch sahen si dar vnder	einen rechen stan 
der was geheizen Sivrit	ein helt voz Niderlant 
ez leidete Livdegaste	als er daz mære rehte ervant 
Do di von Tenemarche	dizze horten sagn 
do ilten si der friwente	deste mer beiagn 
vnz daz her Livdegast	siner chvenen man 
zweinzech tvsent degene	zvo siner reise gewan 
<Do> besant ovch sich von Sachsen	der kvnec Livdger 
vnze si vierzech <tvsent>	heten vnde mer 
mit den si wolden riten	in Bvrgonden lant 
do het ovch sich hie heime	der chvnech Gvnther besant 
mit den sinen magen	vn– siner brvoder man 
die si wolden fveren	dvrch vrlivge dan 
vn– ovch di Hagenen rechen	des gie den helden not 
dar vmbe mvosen degene	sider chiesen den tot 
Si vlizzen sich der reise	do si wolden dan 
den vanen mvose leiten	Volker der chvene man 
also si wolden riten	von Wormez vber Rin 
Hagene von Tronege	der mvose scarmeister sin 
Da mite reit ovch Sindolt	vnd Hvonolt 
di wol gedienen chvnden	daz Gvnthers golt 
Danchwart Hagenen brvoder	vn– ovch Oertwin 
di mohten wol mit ern	inder herverte sin 
<· er> kvnec nv sit hie heime	sprach do Sivrit 
sit daz iwer rechen	mir wellent volgen mit 
belibet bi den frovwen	vn– traget hohen mvot 
ich tre iv wol behveten	beidiv ere vnde gvot 
Die ivch da wolden svochen	ce Wormez an [298b] den Rin 
daz wil ich wol behveten	si mvegen da heime sin 
wir svlen in geriten	so nahen in ir lant 
daz in ir vbermveten	<werde> in sorgn erwant 
<Von> Rine si dvrch Hessen	mit ir helden riten 
gegen Sahsen lande	da wart sit gestriten 
mit rovbe vn– ovh mit brande	wosten si daz lant 
daz ez den fversten beiden	wart mit arbeit bechant 
Si chomen v^f di marche	di chnehte zogten dan 
Sivrit der vil starche	vragen des began 
wer sol des gesindes	vns nv hveten hie 
iane wart <den> Sahsen	geriten schedlicher nie 
Si sprachen lat di tvmben	hveten v^f den wegn 
den chvenen Danchwarten	der ist ein sneller degn 
wir vliesen desteminre	von Livdgers man 
lat in vn– Oertewinen	hie di nah hvote han 
So wil ich selbe riten	sprach Sivrit der degen 
vn– wil der warte	gegen den vienden pflegn 
vnz ich rehte ervinde	wa di rechen sint 
do wart gewafent sciere	der scoenen Siglinden chint 
Daz volch bevalch er Hagenen	do er wolde dan 
vn– Gernote	dem vil chvenen man 
do reit er eine dannen	in der Sahsen lant 
des wart von im verhovwen	des tages manech helm bant 
Do sah er her daz groze	daz v^f dem <velde> lach 
daz wider siner helfe	mit vnfvoge wach 
des was wol viercech tvsent	oder dannoch baz 
Sivrit in hohem mvote	sach vil vroeliche daz 
<· o> het ovch sich ein reche	gein den vienden dar 
erhaben v^f di warte	der was ce vlize gar 
den sach der herre Sivrit	vn– in der chvene man 
ietweder do des andern	mit nide hveten began 
Ich sag iv wer <der> wære	der der warte pflach 
ein liehter scilt von golde	im vor der hende lach 
ez was der kvnec Livdegast	der hvote siner schar 
dirre gast vil edele	spranchte vil herlichen dar 
Nv het ovch in her Livdgast	vientlich erchorn 
ir ross si namen beide	cen siten mit <den> sporn 
si neigten v^f di scilde	di scefte mit ir chraft 
des wart der kvnec riche	mit grozen sorgen behaft 
Div ross nach stiche trvogen.	div richen kvnges kint 
beide fvr ein ander	sam si wæte ein wint 
mit zovmen wart gewendet	vil riterliche dan 
mit swerten ez versvochten	die zwene grimmige man 
Do <slvoch> der herre Sivrit	daz al daz velt erdoz 
do stovb vz dem helme	sam von brenden groz 
die viwer roten vanchen	von des heldes hant 
ir ietweder den sinen	an dem andern vant 
Ovch slvg im her Livdgast	vil manegen grim [299a] men slach 
ir ietweders ellen	v^f schilden vaste lach 
do heten dar gehvetet	wol drizech siner man 
ê daz im di choemen	den sig doch Sivrit gewan 
mit drien starchen wnden	di er dem kvnge slvoch 
dvrch eine wize brvnne	div was gvot genvoch 
daz swert an sinen ekken	braht voz wnden blvot 
des mvose der kvnec Livdegast.	habn trvorigen mvot 
<Er> bat sich lebn lazen	vn– bot im siniv lant 
vn– sagt im daz er wære	Livdegast genant 
do chomen sine rechen	di heten wol gesehen 
waz da von in beiden	v^f der warte was gescehn 
Er wolde infveren dannen	do wart er an gerant 
von drizech sinen mannen	do werte des heldes hant 
sinen richen gisel	mit vngefvegen slegen 
sit tet scaden mere	der vil zierliche degen 
Die drizech er ce tode	vil werliche slvoch 
er liez ir lebn einen	balde er reit genvoch 
vn– sagte hin div mære	waz hie was gescehen 
ovch mohte mans der warheit	an sime rotem helme sehen 
<Den> von Tenemarche	was vil grimme leit 
ir herre was gevangen	do in daz wart geseit 
man sagt ez sinem brvoder	toben er began 
von vngefvegem zorne	wand im was leide getan 
Livdegast der reche	was gefveret dan 
von Sivrids gewalte	zvo Gvnthers man 
er bevalch in Hagenen	do in daz wart geseit 
daz ez der kvnech wære	do was in mæzliche leit 
<Man> hiez den Bvrgonden	ir vanen binden an 
wol v^f sprach Sivrit	hie wirt mêr getan 
ê sich der tach verende	sol ich habn den lip 
daz mvot in Sahsen lande	vil manech wætlichez wip 
Ir helde von dem Rine	ir svlt min nemn war 
ich chan ivch wol geleiten	in <Livdegers> scar 
so seht ir helme hovwen	von gvoter helde hant 
ê daz wir wider wenden	iv wirdet sorge bechant 
<Cen> rossen gahte Gernot	vn– sine man 
den vanen zvchte balde	der starche spileman 
Volker der herre	do reit er vor der scar 
do was ovch daz gesinde	ce strite herlichen gar 
Si fvorten doch niht mêre	niwan tvsent man 
dar vber zwelf rechen	stieben do began 
di molten von den strazen	si riten vber lant 
da sah man von in scinen	vil manegen herlichen rant 
<Do> waren ovch di Sahsen	mit ir scharn chomn 
mit swerten wol gewachsen	daz han ich sit vernomn 
div swert div sniten sere	den [299b] helden an der hant 
do wolden si den gestn	weren bverge vnd lant 
Der herrn scarmeister	daz volch do fverte dan 
do was ovch chomn Sivrit	mit den sinen man 
di er mit im brahte	vozer Niderlant 
des tages wart instvrme	vil manech plvotigiv hant 
Sindolt vnd Hvnolt	vn– ovch Gernot 
di slvogn in dem strite	vil manegen helt tot 
ê si daz reht erfvnden	wie chvene was ir lip 
daz mvose sit beweinen	vil manech edel wip 
Volker vnd Hagne	vn– ovch Oertwin 
di lascten ime strite	vil maneges helmes schin 
mit vliezendem blvote	di stvorm chvene man 
da wart von Danchwarte	vil michel <wnder> getan 
<Die> von Tenemarche	versvochten wol ir hant 
do horte man von hvrte.	erdiezen manegen rant 
vn– ovch von scærpfen swerten	der man da vil geslvoch 
di stritchvenen Sahsen	taten scaden da genvoch 
Do di von Bvrgonden	drvngen in den strit 
von in wart erhovwen	vil manech <wnde> wit 
do sah man vber sætele	fliezen daz blvot 
svs wrben nach den eren	di riter chvene vnde gvot 
Man horte da lvote erhellen	den helden an der hant 
div vil scarpfen wafen	do di von Niderlant 
drvngen nach ir herren	in di herten scar 
si chomn degenliche	mit samt Sivride dar 
Volgen der von Rine	niemn man im sach 
man mohte chiesen vliezen	den blvtigen bach 
dvrch di liehten helme	von Sivrids hant 
vnz er Livdegern	vor sinen her gesellen vant 
Dri widerchere	het er nv genomn 
dvrch daz her anz ende	nv was Hagene chomn 
der half im wol ervollen	in stvorme sinen mvot 
des tages mvose ersterben	vor in manech riter gvot 
<Do> der starche Livdger	Sivriden vant 
vn– daz er also hohe	trvog an siner hant 
den gvoten Balmvngen	vn– ir so manegen slvoch 
des wart der herre zornech	vn– grimmich genvoch 
Do wart ein michel dringen	vn– grozer swerte chlanch 
da ir ingesinde	zvo zein ander dranch 
do versvochten sich di rechen	beide deste baz 
di scar begvnden wichen	sich hvop da groezlicher haz 
Dem vogte von den Sahsen	was daz wol geseit 
sin brvoder was gevangen	daz was im harte leit 
wol wesser daz ez tæte	daz Siglinde chint 
man zeh ez Gernote	vil wol ervant erz sint [300a] 
<· i> slege Livdegers	di waren also starch 
daz <Sivride> vnder sætele	strvochte daz march 
do sich daz ross erholte	der chvene Sivrit 
der gewan in dem stvrme	einen vreislichen sit 
Des half im wol Hagene	vn– ovch Gernot 
Danchwart vn– Volker	des lag ir vil da tot 
Sindolt vn– Hvnolt	vn– Oertwin der degen 
di chvnden in dem strite	cem tode manegen nider legen 
In stvrme vngesceiden	waren di fvrsten her 
do sach man vber helme	vligen manegen ger 
dvrch di liehten schilde	von der helde hant 
man sah da var nach blvote	vil mangen herlichen rant 
<· n> dem starchen stvrme	erbeizte manech man 
nider von den rossen	ein ander liefen an 
Sivrit der vil chvene	vn– ovch Livdeger 
man sach da scefte vliegen	vnd manegen scærpfen ger 
Dvo flovch daz schilt gespenge	von Sivrids hant 
<den> sig gedaht erwerben	der helt von Niderlant 
an den chvenen Sahsen	der man vil wnder sach 
hei waz da liehter ringe	der chvene Danchwart cebrach 
Do het der herre Livdeger	v^f einme schilde erchant 
gemalet eine chrone	vor Sivrids hant 
wol <wesser> er daz ez wære	der chreftige man 
der helt zvo sinen friwenden	do lvote rvefen began 
Gelovbet ivch des stvrmes	alle mine man 
svn den Sigmvndes	ich hie gesehn han 
Sivriden den starchen	han ich hie bechant 
in hat der vbele tivuel	her cen Sahsen gesant 
Die vanen hiez er lazen	in dem stvrme <nider> 
vrides er do gerte	des werte man in sider 
doch mvos er werden gisel	in Gvnthers lant 
daz het an im betwngen	des chvenen Sivrides hant 
<Hit> gemeinem rate	so liezen si den strit 
dvrchel vil der helme	vnd ovch der schilde wit 
si leiten von den handen	swaz so man der vant 
di trvogen blvotes varwe	von der Bvrgonden hant 
Si viengen swen si wolden	des heten si gewalt 
Gernot vnd Hagene	di rechen vil balt 
die wnden hiezen baren	si fvorten mit in dan 
gevangen zvo dem Rine	fvnf hvndert werlicher man 
Die Sigelosen rechen	ce Tenemarche riten 
done heten ovch di Sahsen	so hohe niht gestriten 
daz man in lobes iæhe	daz was den helden leit 
do wrden ovch di veigen	von vriwenden sere gechleit 
<Si> hiezen daz gewafen	wider sovmen an den Rin 
ez hete wol geworben	mit den helden sin 
Sivrit der reche	der hetez gvot getan 
des [300b] im iehen mvosen	alle Gvnthers man 
Gegen Wormez sande	der herre Gernot 
heim zvo sime lande	den vriwenden er enbot 
wie gelvngen wære	im vn– sinen man 
ez heten die vil chvenen	wol nach ern getan 
<Die> garzvone liefen	von den wart ez geseit 
da frevten sich vor liebe	di ê da heten leit 
dirre lieben mære	di in da waren chomn 
da wart von edelen frovwen.	michel vragen vernomn 
wie gelvngen wære	des richen kvneges man 
man hiez der boten einen	fver Chrimilde gan 
daz gescach vil tovgen	iane torstes vmber lvot 
wan si hete dar vnder	ir vil liebez hercen trvot 
Do si den boten chomende	zir chemenaten sach 
Chrimhilt div scoene	vil gvetlichen sprach 
nv sag an liebiv mære	ia gib ich dir min golt 
tvost dvz ane liegen.	ich wil dir immer wesen holt 
Wie sciet voz dem strite	min brvoder Gernot 
vn– ander mine friwenden	ist vns iht maneger tot 
oder wer tet da daz beste	daz solt dv mir sagn 
do sprach der bote sciere	wir heten ninder cheinen zagn 
Ze ernste vn– ce strite	reit niemn also wol 
vil edeliv kvneginne	sit ichz iv sagen sol 
so der gast vil edele	vozer Niderlant 
da worhte michel wnder	des chvenen Sivrides hant 
Swaz di rechen alle	instrite hant getan 
Danchwart vn– Hagene	vn– ander skvneges man 
swaz si striten nach ern	daz ist gar ein wint 
vnz eine an Sivriden	des kvnec Sigmvnds kint 
Si frvmten in dem stvrme	der helde vil erslagn 
doch moehte iv daz wnder	niemn wol gesagn 
waz da worhte Sivrit	swen er ce strite reit 
den frovwen an ir magen	tet er div groezlichen leit 
Ovch mvoste da belibn	maneger frovwen trvt 
sine slege man <horte>	vof helmen also lvt 
daz si von wnden brahten	daz fliezende blvot 
erst an allen tvgenden	ein riter chvn vnde gvot 
<Swaz> da hat begangen	von Mecen Oertwin 
swaz er ir moht erlangen	mit dem swerte sin 
di mvosen wnt belibn	oder meistech tot 
da tet iwer brvoder	die aller groezisten not 
div immer inden stvermen	chvnde sin gescehn 
man mvoz der warheite	den vz erwelten iehn 
di stolcen Bvrgonden	habent so gevaren 
daz si vor allen scanden	ir ere chvnnen wol bewarn [301a] 
Man sach da vor ir handen	vil manegen satel bloz 
da von liehten swerten	daz velt so lvote erdoz 
di rechen von dem Rine	di habent so geriten 
daz ez ir vianden	wære bezer vermiten 
<Die> chvenen Tronegære	di frvmtn groziv leit 
do mit volches chreften	daz her ce samne reit 
da frvmte manegen toten	des chvenen Hagenen hant 
des vil cesagene wære	her ceBvrgonden lant 
Sindolt vn– Hvnolt	di Gernotes man 
vn– Rvomolt der chvene	di hant so vil getan 
daz ez Livdegere	mag immer wesen leit 
daz er den dinen magen	ze Rine hete widerseit 
Strit den aller hoehsten	der inder da gescach 
ce ivngest vn– cem ersten	den ieman gesach 
den tet vil willechliche	div Sivrides hant 
er bringet riche gisel	in daz Gvnthers lant 
Die twanch mit sinen ellen	der wætliche man 
des ovch der kvnec Livdegast	mvoz den scaden han 
vn– ovch von Sahsen lande	sin brvoder Livdeger 
nv hoeret miniv mære	edeliv chvneginne her 
Si hat gevangen beide	div Sivrids hant 
nie so manegen gisel	man braht indizze lant 
so von sinen schvlden	nv chvmt an den Rin 
ir chvnden disiv mære	nimmer lieber sin 
Man bringet der gesvnden	fvnf hvndert oder baz 
vnt der verch wnden	frovwe wizzet daz 
wol ahtzech rôte bâre	her in vnser lant 
di meistech hat verhovwen	des starchen Sivrids hant 
Die dvrch vbermveten	widersagten an den rin 
die mvezen nv gevangen	di Gvnthers sin 
die bringet man mit vrevden	her in dizze lant 
do erblvete ir liehtiv varwe	do si div mær reht ervant 
<Ir> scoenez antlvzze	daz wart rosen rot 
do mit liebe was gesceiden	voz der grozen not 
der wætliche reche	Sivrit der ivnge man 
si frevte ovch sich ir friwende	daz was von scvlden getan 
Do sprach div minnechliche	dv hast mir wol geseit 
dv solt habn dar vmbe	ce miete richiv chleit 
vn– zehen march von golde	die heiz ich dir tragn 
des mach man soelhiv <mere>	richen frovwen gerne sagn 
Man gab im sine miete	daz golt vn– ovch div chleit 
do gie an div venster	vil manec scoeniv meit 
si warten v^f di strazen	riten man do vant 
vil der hoch gemvoten	in der <Bvrgonden> lant 
Da chomn die gesvnden	di wnden taten sam 
si mohten grvezen hoeren	von friwenden ane scam 
der wirt gein sinen gesten	vil vroeliche reit 
mit vrevden was verendet	daz sin vil groez [301b] liche leit 
<Do> enpfie er wol di sine	die vremden tet er sam 
wan dem richen kvnege	anders niht gezam 
wan danchen gvetliche	den di im waren chomn 
daz si den sig nah eren	in stvrme heten genomn 
Gvnther bat im mære	von sinen vriwenden sagn 
wer im an der reise	ce tode wær erslagn 
do het er vloren niemn	niwan sehzec man 
verchlagen man di mvose	so sit nach helden <was> getan 
Die gesvnden brahten	cerhovwen manegen rant 
von helme vil verscroten	in Gvnthers lant 
daz volch erbeizte nidere	fvr des kvnges sal 
ce liebem antpfange	man horte vroelichen scal 
Do hiez man herbergen	di rechen in di stat 
der chvnech siner geste	vil scone pflegen bat 
er hiez der wnden hveten	vn– scaffen gvot gemach 
wol man sine tvgende	an sinen vianden sach 
Er sprach ce Livdegaste	nv sit mir willechomn 
ich han von iwern scvlden	vil grozen scaden genomn 
der wirt mir nv vergolten	ob ich gelvcke han 
got lone minen vriwenden	si hant liebe getan 
Ir mvgt in gerne danchen	sprach do Livdeger 
also hoher gisel.	gewan nie kvnec mer 
vmbe scoene hvote	wir gebn michel gvot 
<dazir> genædechliche	an iwern vianden tvot 
Ich wil ivch beide lazen	sprach er ledech gen 
daz mine viande	hie bi mir besten 
des wil ich habn pvergen	daz si miniv lant 
iht rv^men ane hvlde	des bot Livdeger di hant 
Man brahte si ce rwoe	vn– scvof in ir gemach 
den wnden man gebettet	vil gvetlichen sach 
man schancte den gesvnden	met vn– gvoten win 
do chvnde daz gesinde	nimmer vroelicher sin 
Ir cerhovwen schilde	behalten man do trvoch 
vil blvotiger sætele	der was da genvoch 
di hiez man verbergen	da weinten niht div wip 
da chom her mvede	maneges gvoten riters lip 
Der kvnec pflach siner geste	vil groezliche wol 
der vremden vn– der chvnden	div lant waren vol 
er bat der sere wnden	vil gvetliche pflegn 
do was ir vbermveten	vil harte ringe gelegn 
Die ercenie chvnden	den bot man richen solt 
silber ane wage	dar zvo daz liehte golt 
daz si die helde nerten	nach der strites not 
darzvo der kvnec den gêsten	gabe groezlichen bot 
Die wider heim cehvse	heten reise mvot 
di bat man noch beliben	also man vriwenden tvot 
der kvnech do gie ce rate	wier lonte sinen man 
si heten sinen willen	nach grozen êrn getan 
<Do> sprach der herre Gernot	man sol si riten lan 
vber sechs wochen	si in daz [302a] chvnt getan 
daz si chomn widere	ce einer hohgecit 
so ist ir maneger geheilet	der nv vil sere wnder lit 
Do gert ovch vrlovbes	Sivrit von Niderlant 
do der kvnec Gvnther	den willen sin ervant 
er bat in minnechliche	noch bi im bestan 
niwan dvrch sine swester scoene	<sone> wær ez nimmer getan 
Dar zvo was er ce riche	daz er iht næme solt 
er het daz wol verdienet	der kvnec was im holt 
sam waren sine mage	di heten daz gesehn 
waz von sinen chreften	in dem strite was gescehn 
Dvrch der scoenen willen	gedahter noch bestan 
ob er si gesehen moehte	sit wart ez getan 
wol nach sinen willen	wart im div maget bechant 
sit reit er vroeliche	in daz Sigmvnds lant 
<Der> wirt hiez ce allen citen	riterscefte pflegn 
daz tet do willechlichen	vil manech ivnger degn 
di wile hiez er sideln	vor Wormez v^f den sant 
den di im chomn solden	zvo der bvrgonden lant 
In den selbn citen	do si nv solden chomn 
do het div scoene Chrimhilt	div mære wol vernomn 
er wolde hohgecite	dvrch liebe vriwende han 
do wart vil michel vlizen	von scoenen frovwen getan 
mit wæte vn– mit gebende	daz si da solden tragn 
vote div vil riche	div mære horte sagn 
von den stolzen rechen	di da solden chomn 
do wart v^z der valde	vil richer chleider <genomn> 
Dvrch ir chinde liebe	hiez si bereiten chleit 
da mite wart gecieret	vil manec frovwe vn– manech meit 
vn– vil der ivngen rechen	voz Bvrgonden lant 
ovch hiez si vil den vremden	prveuen herlich gewant 