MAN SACH si tægelichen	nv riten anden Rin 
die cer hohgecite	gerne wolden sin 
di dvrch des kvneges liebe	chômn in daz lant 
den bot man svemelichen	ross vn– herlich gewant 
In was ir gesidele	allen wol bereit 
den hoehsten vn– den besten	als vns daz ist geseit 
zwein vn– drizech fvrsten	da cer hohgecit 
da cierten sich engegene	di scoenen frovwen wider strit 
Ez was da vil vnmvezech	Giselher daz chint 
di geste mit den chvnden	vil gvetelich sint 
di enpfienger vnd Gernot	vn– ovch ir beider man 
ia grvozten si di degene	als ez nach ern was getan 
Vil golt roter sætele	si fvorten in daz lant 
zierliche scilde	vn– herlich gewant 
brahten si ze [302b] Rine	zvo der hohgecit 
manegen vngesvnden	sah man vroelichen sit 
Die in den betten lagen	vn– heten wnden not 
di mvosen des vergezzen	wi herte was der tot 
di siechen vngesvnden	mvosen si verchlagn 
si vrevten sich der mære	gein der hohgecite tagn 
wie si lebn wolden	da cer wirtscaft 
wnne ane maze	mit vrevden vberchraft 
heten al die livte	swaz man ir da vant 
des hvop sich michel vrevde	vber al daz Gvnthers lant 
An einem pfinxt morgen	sah man fvere gan 
gechleidet wnnechliche	vil manegen chvenen man 
fvnf tvsent oder mere	da cer hohgecit 
sich hvop div chvrcewile	an manegem ende wider strit 
Der wirt der hete di sinne	im was daz wol erchânt 
wi rehte hercenliche	der helt von Niderlant 
sine swester trvote	swi er si niene gesach 
der man so grozer scoene	vor allen ivnchfrovwen iach 
Do sprach zvo dem kvnege	der degen Oertwin 
welt ir mit vollen eren	cer hohgecite sin 
so svlt ir lazen scovwen	div wnnechlichen kint 
di mit so grozen eren	hie cen Bvrgonden sint 
Waz wære mannes wenne	des vrevte sich sin lip 
ez entæten scoene mægede	vn– herlichiv wip 
lazet iwer swester	fver iwer geste gan 
der rat der was ce liebe	manegem helde getan 
Des wil ich gerne volgen	sprach der kvnech do 
alle di ez erfvnden	di warens harte vro 
ern bot ez frovwen voten	vn– ir tohter wolgetan 
daz si mit ir mageden	hince hove solden gan 
Do wart voz den schrinen	gesvochet gvot gewant 
swaz man inder valde	der edelen wæte vant 
di bovge mit den porten	des was in vil bereit 
sich cierte flizechliche	vil manech wætlichiv meit 
Vil manech reche tvmber	des tages hete mvot 
daz er an cesehene	den frovwen wære gvot 
daz er da fver niht næme	eins richen kvneges lant 
si sahen di vil gerne	di si nie heten bechant 
Do hiez der kvnec riche	mit siner swester gan 
di ir dienen solden	wol hvndert siner man 
ir vn– siner mage	di trvogen swert en hant 
daz was daz hovegesinde	von der Bvrgonden lant 
voten di vil richen	di sach man mit ir chomn 
div hete scoene vrovwen	gesellechlich genomn 
wol hvndert oder mere	di trvogen richiv chleit 
ovch gie da nach ir tohter	vil manech wætlichiv meit 
Von einer chemenaten	sah man si alle gan 
do wart vil michel dringen	von heldn dar getan 
di des gedingen heten	ob chvnde [303a] daz gescehn 
daz si di maget edele	solden vroeliche sehn 
<Nv> gie div minnecliche	also der morgen rot 
tvot voz den trveben wolchen	da sciet von maneger not 
der si da trvog inhercen	vn– lange het getan 
er sach di minnechlichen	nv vil herlichen stan 
Ia lv^hte ir von ir wæte	vil manech edel stein 
ir rosen rotiv varwe	vil minnechlen scein 
ob iemem wnscen solde	der chvnde niht ge iehn 
daz er ce dirre werelde	het iht scoeners gesehn 
Sam der liehte mane	vor den sternen stat 
der scin so lvoterliche	ab den wolchen gat 
dem stvont si nv geliche	vor maneger frovwen gvot 
des wart da wol gehoehet	den zieren helden der mvot 
Die richen chamerære	sah man vor ir gan 
di hohgemvoten degene	diene wolden daz niht lan 
sine drvngen da si sahen	di minechlichen meit 
Sivride dem herrn	wart beide lieb vnd leit 
<Er> daht in sinem mvote	wi chvnde daz ergan 
daz ich dich minnen solde	daz ist ein tvmber wan 
sol aber ich dich vremeden	so wære ich sanfter tot 
er wart von den gedanchen	vil diche bleich vnd rot 
Do stvont so minnechliche	daz Sigmvndes chint 
sam er entworfen wære	an ein Permint 
von gvotes meisters listen	also man im iach 
daz man helt deheinen	nie so scoenen gesach 
Die mit den frovwen giengen	di hiezen von den wegen 
wichen allenthalben	daz leiste manech degen 
div hohe tragenden hercen	vrevten manegen lip 
man sach in hohen zvehten	manech herlichez wip 
Do sprach von Bvrgonden	der herre Gernot 
der iv sinen dienest	so gvetlichen bot 
Gvnther vil lieber brvoder	dem svlt ir tvon alsam 
vor allen disen rechen	des rates ich nimmer mich gescam 
Ir heizet Sivride	zvo miner swester chvmn 
daz in div maget grveze	des hab wir immer frvmn 
div nie gegrvezte rechen	div sol in grvezen pflegn 
da mit wir habn gewnnen	den vil cierlichen degn 
Do giengens wirtes mage	da man den helt vant 
si sprachen zvo dem rechen	vozer Niderlant 
iv hat der kvnech erlovbet	ir svlt ce hove gan 
sin swester sol ivch grvezen	<daz> ist cen eren iv getan 
Der herre in sinem mvote	was des vil gemeit 
do trvog er ime hercen	lieb ane leit 
daz er sehen solde	der scoenen voten kint 
mit [303b] minnechlichen tvgenden	si grvozte Sivride sint 
<Do> si den hohgemvoten	vor ir <stende> sach 
do erzvnde sich sin varwe	div scoene magt sprach 
sit willechomn her Sivrit	ein edel riter gvot 
do wart im von dem grvoze	vil wol gehoehet der mvot 
Er neig ir flizechliche	bi der hende si in vie 
wie rehte minnechliche	er bi der frovwen gie 
mit lieben ovgen blichen	ein ander sahen an 
der herre vn– ovch div frovwe	daz wart vil tovgenlich getan 
Wart iht da friwentliche	getwngen wiziv hant 
von hercenlieber minne	daz ist mir niht bechant 
doch enchan ich niht gelovbn	daz ez wrde lan 
si het im holden willen	chvnt vil sciere getan 
Bi der svmmer cite	vn– gein des meien tagn 
dorft er in sime hercen	nimmer mer getragn 
so vil der hohen vrevde	denn er da gewan 
do im div gie enhende	di er ce trvote wolde han 
Do gedahte manech reche	hey wær mir sam gescehen 
daz ich ir gienge nebene	sam ich in han gesehen 
oder bi ce ligene	daz liez ich ane haz 
ez engediente noch nie reche	nach einer kvneginne baz 
Von swelher chvnege lande	di geste chômn dar 
di namen al geliche	niwan ir zweir war 
ir wart erlovbet chvssen	den wætlichen man 
im wart in alder werlde	nie so liebe getan 
<Der> kvnech von Tenemarche	der sprach sa ce stvnt 
diss vil hohen grvozes	lit maneger vngesvnt 
des ich vil wol enpfinde	von Sivrides hant 
got enlaz in nimmer mere	chomn in miniv kvnges lant 
Man hiez do allenthalben	wichen von den wegn 
der scoenen Chrimhilde	manegen chvenen degn 
sah man gezogenliche	cer chirchen mit ir gan 
sit wart von ir gesceiden	der vil wætliche man 
Do gie si zvo dem mvenster	ir volgete manech wip 
do was ovch so gecieret	der kvneginne lip 
daz da hoher wnsche	vil maneger wart verlorn 
si was da ce ovgenweide	vil manegem rechen erchorn 
Vil chvome erbeite Sivrit	daz man da gesanch 
er mohte sinen sælden	des immer sagen danch 
daz im div was so wæge	di er in hercen trvoch 
ovch was er der scoenen	holt von scvlden genvoch 
<Do> si chom voz dem mvnster	sam er het ê getan 
man bat den degen chvenen	wider zvo zir gan 
alrest begvnd im danchen	div minnechliche meit 
daz er vor manegem helde	so rehte herlichen streit 
Nv lon iv got her Sivrit	sprach daz vil scoene [304a] chint 
daz ir daz habt verdienet	daz iv die rechen sint 
so holt mit rehten triwen	als ich si hoere iehn 
do begvnder minechliche	an frovn Chrimhilden sehn 
Ich sol in immer dienen	also sprach der degn 
vn– enwil min hovbet	nimmer ê gelegn 
ih enwerbe nach ir willen	sol ich min lebn han 
daz ist nach iwern hvlden	min frov Chrimhilt getan 
<Inre> tagen zwelven	der tage al ieslich 
sah man bi dem degene	di maget loblich 
so si ce hove solde	vor ir vriwenden gan 
der dienst wart dem rechen.	dvrch groze liebe getan 
Vrevde vn– wnne	vil groezlichen scal 
sah man aller tægelich	vor Gvnthers sal 
dar voz vn– ovch dar inne	von manegem chvenen man 
Oertwin vn– Hagene	vil grozer wnder began 
Swes iemen pflegen wolde	des waren si bereit 
mit vollechlicher maze	di helde vil gemeit 
des wrden von den gesten	di rechen wol bechant 
da von so was gezieret	allez Gvntheres lant 
<Die> da wnde lagen	die sah man fver gan 
si wolden chvrz wile	mit dem gesinde han 
schirmen mit den <scilden>	vn– schiezen manegen scaft 
des hvlfen in genvoge	si heten groezliche chraft 
In der hohgecite	der wirt der hiez ir pflegn 
mit der besten spise	er hete sich bewegn 
aller slahte scande	di ie kvnech gewan 
man sah in vriwentliche	zvo den sinen gesten gan 
Er sprach. ir gvoten rechen	ê daz ir sceidet hin 
so nemt ir mine gabe	also stet min sin 
daz ichz immer diene	versmahet <iv> niht min gvot 
daz wil ich mit iv teilen	<des> han ich willigen mvot 
<Die> von Tenemarche	di sprachen sa cehant 
ê daz wir wider riten	heim in vnser lant 
wir gern stæter svone	des ist vns rechen not 
wir han von iwern degenen	manegen liebn vriwent tot 
Livdegast geheilet	siner wnden was 
der vogt von den Sahsen	nach strite wol genas 
eteliche toten	si liezen darn lant 
do gie der kvnec Gvnther	da er Sivriden vant 
<Er> sprach zvo dem rechen	nv ratet wie ich tvo 
di vnsern wider winnen	die wellent riten frvo 
vnd gerent stæter svone	an mich vn– mine man 
nv rata degen Sivrit	waz dich des dvnche gvot getan 
Waz mir die herren bieten	daz wil ich dir sagen 
swaz fvnf hvndert moere	goldes moehten getragen 
daz gebn si mir gerne	wold ich si ledech lan 
do sprach der starche Sivrit	daz wære vil vbele getan [304b] 
Ir svlt si ledechlichen	hinnen lazen varn 
vn– daz di rechen edele	mere wol bewarn 
vientlichez riten	her in iwer lant 
des lat iv gebn sicherheit	hie der beider herrn hant 
Des rates wil ich volgen	da mit si giengen dan 
den sinen vianden	wart daz chvnt getan 
ir goldes gerte niemn	daz si da bvten ê 
da heime ir lieben vriwenden	was nach den her mveden we 
Manege scilde volle	man dar scazes trvoch 
er teiltes ane wage	den vriwenden sin genvoch 
bi fvnf hvndert marchen	vn– etslichen baz 
Gernot der vil chvene	der riet Gvnthere daz 
Vrlovp si alle namen	also si wolden dan 
do sah man die geste	fver Chrimhilde gan 
vn– ovch <da> vrovwe vote div kvneginne saz 
ezn wart nie degen	noch mere gevrlovbet baz 
Die herberge wrden lære	do si von dannen ritten 
noch bestvont da heime	mit herlichn siten 
der kvnech mit sinen magen	vil manech edel man 
di sah man tægeliche	zvo frovwen Chrimhilde gan 
<Vrlovp> do nemen wolde Sivrit der helt gvot 
er trvowete niht erwerben	des er da hete mvot 
der kvnec daz sagen horte	daz er wolde dan 
Giselher der ivnge	in von der reise gar gewan 
War woldet ir nv riten	vil edel Sivrit 
belibet bi den rechen	tvot des ich ivch bit 
bi Gvnthere dem kvnege	vn– ovch bi sinen man 
hie ist vil scoener frovwen	di sol man ivch gerne sehen lan 
Do sprach der starche Sivrit	div ross div lazet stan 
ich <wolde> hinnen riten	des wil ich ab gan 
vn– tragt ovch hin di schilde	ia wold ich in min lant 
des hat mich her Giselher	mit grozen triwen erwant 
Svss beleip der chvene	dvrch vriwende liebe da 
ia wær er in den landen	ninder andrswa 
gewesen also sanfte	da von daz gescach 
daz er nv tægeliche	di scoenen Chrimhilden sach 
Dvrch ir vnmazen scoene	der herre da beleip 
mit maneger chvrze wile	man nv di zit vertreip 
wan daz in twang ir minne	div gab im diche not 
dar vmbe sit der chvene	lach vil iæmerliche tot 
Itniwoe mære	sich hvoben vber Rin 
man sagte daz da wære	manech scoene magedin 
der gedaht im eine erwerben	Gvnther der kvnech gvot 
da von begvnde dem rechen	vil sere hohen der mvot [305a] 