<E> kvneginne	gesezen vber se 
ir geliche enheine	man wesse ninder me 
div was vnmazen scoene	vil michel was ir chraft 
si scoz mit snelln degenen	vmb minne den scaft 
Den stein den warf si verre	dar nach si witen spranch 
swer ir minne gerte	der mvose ane wanch 
driv spil an gewinnen	der frovwen wol geboren 
gebrast im an dem einem	er hete daz hovbet sin verloren 
Des het div ivnchfrovwe	vnmazen vil getan 
daz gehorte bi dem Rine	ein riter wolgetan 
der wande sine sinne	an daz scoene wip 
dar vmbe mvosen helede	sit verliesen den lip 
Do sprach der vogt von Rine	ich wil nider an den se 
hin ce Prvnhilde	swi ez mir erge 
ich wil dvrch ir minne	wagen minen lip 
den wil ich verliesen	sine werde min wip 
Daz wil ich wider raten	sprach do Sivrit 
ia hat div kvneginne	so vreisliche sit 
swer vmb ir minne wirbet	daz ez im hohe stat 
des mvget ir der reise	habn wærlichen rat 
So wil <ih> iv daz raten	sprach do Hagene 
ir bittet Sivride	mit iv ce tragene 
di vil starchn swære	daz ist nv min rat 
sit im daz ist so chvendech	wi ez vm Prvenhilde stat 
Er sprach wil dv mir helfen	edel Sivrit 
werbn die minnechlichen	tvostv des ich dich bit 
vn– wirt mir ceime trvote	<daz> minnechliche wip 
ich wil dvrch dinen willen	wagen ere vn– lip 
<· es> antwrte Sivrit	der Sigmvndes svn 
gistv mir dine swester	so wil ich ez tv^n 
di scoenen Chrimhilde	ein kvneginne her 
so ger ich deheines lônes	nach minen arbeiten mer 
Daz lob ich sprach do Gvnther	Sivrit an dine hant 
vn– chvmt div scoene Prvenhilt	her in dizze lant 
so wil ich dir ce wibe	mine swester gebn 
so mahtv mit der scoenen	immer vroeliche lebn 
Des sworen si do eide	di rechen vil her 
<des> wart ir arbeiten	verre deste mer 
ê daz si di frovwen	brahten an den Rin 
des mvsen di vil chvenen	sit in grozen sorgen sin 
<Sivrit> der mvose fveren	di kappen mit im dan 
di der helt vil chvene	mit sorgen gewan 
ab eime getwerge	daz hiez Albrich 
sich bereiten zvo der verte	di rechen chven vnd rich 
Also der starche Sivrit	di Tarnkappen trvoch 
so het er dar inne	chrefte genvoch 
wol zwelf manne sterche	zvo sin selbes lip 
er warp mit grozen listen	daz vil herliche wip [305b] 
Ovch was div selbe Tarnhv^t	also getan 
daz dar inne worhte	ein ieslicher man 
swaz er selbe wolde	daz in doch niemen sach 
svss gewan er Prvenhilde	da von im leide geschach 
Nv sag mir degen Sivrit	ê daz min vart erge 
daz wir mit wollen ern	chomn an den se 
svlen wir iht rechen fveren	in Prvenhilde lant 
drizech tvsent degene	di werdent sciere besant 
Swie vil wir volches fveren	sprach aber Sivrit 
ez pfligt div kvneginne	so vreislicher sit 
di mvosen doch ersterben	von ir vbermvot 
ich sol ivch baz bewisen	degen chvene vnd gvot 
Wir svln in rechen wise	ce tal varen den Rin 
die wil ich dir benennen	di daz svlen sin 
selbe vierde degene	varn wir an den sê 
so erwerbn wir di frovwen	swi ez vns darnach erge 
Der gesellen bin ich einer	daz ander soltv wesn 
der dritte daz si Hagene	wir mvgen wol genesen 
der vierde daz si Danchwart	der vil chvene man 
vns endvrfen andr tvosent	mit strite nimmer bestan 
<Div> mære wess ich gerne	sprach der kvnech do 
ê daz wir hinnen fveren	des wære ich harte vro 
waz wir chleider solden	vor Prvenhilde tragn 
div vns da wol gezæmn	daz svlt ir Gvnthere sagn 
Wat die aller besten	di ieman bevant 
die treit man zallen citen	in Prvenhilde lant 
des svlen wir richiv chleider	vor der frovwen tragn 
daz wirs iht haben scande	so man div mære hoere sagen 
Do sprach der degen gvoter	so wil ich selbe gan 
zvo miner lieben mvoter	ob ich erbitten chan 
daz vns ir scoenen meide	helfen prveuen chleit 
di wir tragn mit ern	fver di herlichen meit 
Do sprach von Tronege Hagne	mit herlichen siten 
waz welt ir iwer mvoter	soelher dienste biten 
lat iwer swester hoeren	wes ir habet mvot 
so wirdet iv ir dienest	zvo dirre hove reise gvot 
<Do> enbot er siner swester	daz er si wolde sehn 
vn– ovch der degen Sivrit	ê daz was gescehn 
do het sich div scoene	ce wnsche wol gechleit 
daz chomn der vil chvenen	daz was ir mæzliche leit 
Nv was ovch ir gesinde	gezieret als im zam 
di fversten chômn beide	do si daz vernam 
do stvont si von dem sedele	mit zvehten si do gie 
da si <den> gast vil edele	vn– ovch ir brvoder enpfie 
Willechomn si min brvoder	vn– der geselle sin 
div mære ich wiste gerne	so sprach <daz> magedin 
waz ir herrn woldet	sit ir ce hove gat 
daz lazet ir mich hoeren	wi ez iv edelen rechen stat 
Do sprach der kvnech Gvnther	frovwe ich wilz iv sagn 
wir mvezzen michel sorgen	bi hohem [306a] mvote tragn 
wir wellen hoefscen riten	verre in vremdiv lant 
wir solten zvo der reise	haben cierlich gewant 
<Nv> sizzet lieber brvoder	sprach daz kvneges kint 
vn– lat mich rehte hoeren	wer di frovwen sint 
der ir da gert mit minnen	in ander chvnege lant 
di v^z erwelten beide	nam div frovwe bi der hant 
Do gie si mit inbeiden	da si ê da saz 
vof matrazze div vil richen	ich wil wol wizen daz 
geworht von gvoten bilden	mit golde wol erhabn 
si mohten bi den frovwen	gvote chvrz wile habn 
Friwentliche bliche	vn– gvotlichez sehn 
des mohte da in beiden	harte vil gescehn 
er trvoch si ime hercen	si was im so der lip 
sit wart div scoene Chrimhilt	des starchen Sivrides wip 
<Do> sprach der kvnech riche	vil liebiv swester min 
ane dine helfe	chvnd ez niht gesin 
wir wellen chvrzwilen	in Prvenhilde lant 
da bedorften wir ce habene	vor frovwen herlich gewant 
Do sprach div ivnchfrovwe	vil lieber brvoder min 
swaz der minen helfe	dar an chan gesin 
des bring ich ivch wol innen	daz ich iv bin bereit 
versagt iv ander iemen	daz wære <Chrimhilde> leit 
Ir svlt mich riter edele	niht sorgende biten 
ir svlt mir gebieten	mit herlichen siten 
swaz iv von mir gevalle	des bin ich iv bereit 
vnt tvon ez willechliche	sprach div wnnechlichiv meit 
<Wir> wellen liebeiv swester	tragn gvot gewant 
daz sol helfen prveuen	iwer edeliv hant 
des vol ziehen iwer magede	daz ez vns rehte stat 
wand wir der verte	han deheiner slahte rat 
Do sprach div ivnchfrovwe	nv merchet waz ich sage 
ich han selbe siden	nv scaffet daz man trage 
gesteine vns v^f den scilden	so wrchen wir div chleit 
des willen was do Gvnther	vn– ovch Sivrit bereit 
Wer sint die gesellen	sprach div kvnegin 
di mit iv gechleidet	ce hove svlen sin 
er sprach ich selbe vierde	zwene mine man 
Danchwart vn– Hagene	svln ce hove mit mir gan 
Ir svlt vil rehte merchen	waz ich iv frovwe sage 
daz ich selbe vierde	ce viertagen trage 
ie drier hande chleider	vn– also gvot gewant 
daz wir ane scande	rv^men Prvenhilde lant 
Mit gvotem vrlovbe	di herrn schieden dan 
do hiez ir ivnchfrovwen	drizech meide gan 
v^z ir chemnaten	Chrimhilt div kvnegin 
di zvo soelhem werche	heten groezlichen sin 
Die Arabischen siden	wiz also der snê 
vnt von Zazamanch der gvoten	grven alsam der [306b] chle 
dar in si leiten steine	des wrden gvotiv chleit 
selbe sneit si Chrimhilt	div vil herliche meit 
Von vremder vissce hivten.	bezoch wolgetan 
ce sehene vremden livten.	swaz man der gewan 
die dachten si mit siden	so sise solden tragn 
nv hoeret michel wnder	von der liehten wæte sagn 
<Von> Marroch voz dem lande	vnd ovch von Lybian 
die aller bestn siden	di ie mer gewan 
deheines kvnegs chvenne	der heten si genvoch 
wol lie daz scinen Chrimhilt	daz si in holden willen trvoch 
Sit si der hohen verte	heten nv gegert 
hærmine vedern	di dvhten si vnwert 
pfellel dar ob lagen	swarz alsam ein chol 
daz noch snellen heleden	stvende in hohgeciten wol 
voz Arabischem golde	vil gesteins scein 
der frovwen vnmvoze	div newas niht chlein 
inre siben wochen	bereiten si div chleit 
do was ovch ir gewæfen	den gvoten rechen bereit 
Do si bereitet warn	do was in v^f den Rin 
gemachet flizechlichen	ein starchez sciffelin 
daz si tragen solde	vol nider an den sê 
den edelen ivnchfrovwon	was von arbeiten we 
Do sagte man den rechen	in wæren nv bereit 
div si da fveren solden	ir zierlichen chleit 
also si da gerten	daz was nv getan 
done wolden si niht langer	bi dem Rine bestan 
Nach den hergesellen	wart ein bote gesant 
ob si wolden scovwen	niwez ir gewant 
ob ez den helden wære	ce chvrz vnd ovch ze lanch 
ez was inrehter maze	des sagten si den frovwen danch 
Fver alle di si chomn	di mvosen in des iehn 
daz si cer werlde heten	bezers niht gesehn 
des mohten sise gerne	da zehove tragn 
von bezer rechen wæte	chvnde niemn niht gesagn 
Vil groezliche danchen	wart do niht verdeit 
do gerten vrlovbes	di helde vil gemeit 
in riterlichen zvhten	di herrn taten daz 
des wrden liehtiv ovgen	von wein trveb vn– naz 
<Si> sprach vil lieber brvoder	ir moehtet noh bestan 
vnt wrbet ander frovwen	daz hiez ich wol getan 
da iv so sere enwage	<stvende> niht der lip 
ir mvgt hie naher vinden	ein also hoch geborn wip 
Ich wæn in sagt ir herce	daz in da von geschach 
si weinten al geliche	swaz iemn gesprach 
ir golt in vor den brvesten	wart von trahen sal 
di vielen in genote	von den ovgen hin ce tal 
<Si> sprach herre Sivrit	lat iv bevolhen sin 
v^f triwoe vn– v^f genade	den lieben brvoder min 
daz im iht gewerre [307a]	 in Prvnhilde lant 
daz lobte der vil chvene	infrovn Chrimhilde hant 
Do sprach der degen riche	ob mir min lebn bestat 
so svlt ir aller sorgen	frovwe habn rat 
ich bringen iv gesvnden	her wider <anden> Rin 
daz wizet sicherlichen	im neich daz scoene magedin 
Er golt varwen scilde	man trvog in vof den sant 
vn– braht inzvo zin	allez ir gewant 
ir ross hiez man in ciehen	si wolden riten dan 
da <wart> von scoenen frovwen	vil michel weinen getan 
Do stvonden in den venstern	div minnechlichen chint 
ir sciff mit dem segele	daz rvort ein hoher wint 
di stolzen hergeselln	di sazen v^f den rin 
do sprach der kvnech Gvnther	wer sol nv sciff meister sin 
Daz wil ich sprach Sivrit	ich chan ivch vf <der> flvot 
hinnen wol gefveren	daz wizzet <helde> gvot 
di rehten wazer strazen	di sint mir wol bechant 
si scieden vroelichen	voz der Bvrgonden lant 
Sivrit do balde	eine scalten gewan 
von stade begvnde schieben	der chreftige man 
Gvnther der chvene	ein rvoder selbe nam 
do hvoben sich von lande	di snellen riter lobesam 
<· i> fvorten riche spise	dar zvo vil gvoten win 
den besten den man <chvnde>	vinden vmben Rin 
ir ross div stvonden scone	si heten gvot gemach 
ir sciff daz gie vil ebene	vil lvzel leides in gescach 
Ir vil starchen segelseil	div wrden in gestraht 
si fvoren zweinzech mile	ê daz ez wrde naht 
mit eime gvotem winde	nider gegn dem sê 
ir starchez arbeiten	tet sit den hohgemvoten wê 
An dem zwelften morgen	so wir <hoeren> sagen 
heten si di winde	verre dan getragen 
gegen Isensteine	in Prvnhilde lant 
<daz> was ir deheinem	niwan Sivride erchant 
<· o> der kvnec Gvnther	so vil der bvrge sach 
vn– ovch di witen marche	wie balde er do sprach 
sagt mir friwent Sivrit	ist iv daz bechant 
wes sint dise bvrge	vn– ovch daz herliche lant 
Des antwrte Sivrit	ez ist mir wol bechant 
ez ist Prvnhilde	livte vn– lant 
vn– Isenstein div veste	als ir mich hortet iehn 
da mvget ir noch hivte	vil scoener frovwen gesehn 
Vnt wil iv helden raten	ir habt einen mvot 
ir ieht geliche	ia dvnchent ez mich gvot 
swenne wir noch hivte	fvr Prvnhilde gan 
so mvezen wir mit sorgen	vor der chvneginne stan 
<· o> wir di minnechlichen	bi ir gesinde sehn 
so svlt ir helde mære [30b]	 wan einer rede iehn 
Gvnther si min herre	vn– ich si sin man 
des er da hat gedingen	daz wirt allez getan 
Des waren si bereite	swaz er si loben hiez 
dvrh ir vbermvete	ir deheiner ez niht liez 
si iahen swes er wolde	da von in wol gescach 
do der kvnech Gvnther	di scoenen Prvnhilde sach 
Iane lob ihz niht so verre	dvrch die liebe din 
so dvrch dine swester	daz scoene magedin 
div ist mir sam min sele	vn– so min selbes lip 
ich wil daz gerne dienen	daz si werde min wip 