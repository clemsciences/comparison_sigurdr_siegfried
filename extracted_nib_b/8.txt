DANNEN Gie do Sifrit	cer porten vf den sant 
in siner Tarnkappen	da er ein schiffel vant 
dar an so stvnt vil tovgen	daz Sigemvndes chint 
er fvrt ez balde dannen	alsam ez wete der wint 
Den schef meister sach niemen	daz schiffel sere vloz 
von Sifrides crepften	di waren also groz 
si wanden daz ez fvrte	ein svnder starcher wint 
nein ez fvrte Sifrit	der schonen Sigelinden chint 
Bi des tages citen	vnt in der einen naht 
chom er ce einem lande	mit grozlicher maht 
wol hvndert langer raste	vnt dannoch paz 
di hiezen Nibelvnge	da er den grozen shaz besaz 
Der helt der fvr aleine	vf einen wert vil [312a] breit 
daz shif gebant vil balde	der ritter vil gemeit 
er gie zv einem berge	dar vf ein bvrch stvnt 
vnt svchte herberge	so di wegemveden tvnt 
Do chom er fvr di porten	verslozzen im div stvnt 
ia hvten si ir eren	so noch di livte tvnt 
anz tor begvnde bozen	der vnchvnde man 
daz was wol behivtet	do vant er innerthalben stan 
Einen vngefvegen	der der bvrge pflach 
bi dem zallen citen	sin geweffen lach 
der sprach wer ist der bozet	so vaste an daz tor 
do wandelt sine stimme	der herre Sifrit da vor 
Er sprach ich pin ein recke	nvo entslivz vf daz tor 
ich erzvorne ir etslichen	noch hivte da vor 
der gerne sampfte læge	vnt hete sin gemach 
daz mvete den portnære	do daz her Sifrit gesprach 
Nv hete der rise chvene	sin gewæffen an getan 
sinen helm vf sin hovbt	der vil starche man 
den schilt vil balde <zvhte>	daz tor er vf do swief 
wi reht grimmechlichen	er an Sifriden lief 
Wi er getorste wechen	so manigen chvenen man 
da wrden slege swinde	von siner hant getan 
do begond im shærmen	der herliche gast 
do shvf der portnære	daz sin gespenge cebrast 
von einer isen stangen	des gie dem helde not 
ein teil begonde fvrhten	Sifrit den tot 
do der portnære	so crepftechliche slvch 
dar vmbe was im wæge	sin herre Sifrit genvch 
Si striten also sere	daz al div bvrch er shal 
do hort man daz diezen	in Nibelvnges sal 
er twanch den portnære	daz er <in> sit gebant 
div mêre wrden chvnde	in al Nibelvnge lant 
Do hort daz grimme striten	verre dvrch den berch 
Albrich der vil chvene	ein wildiz getwerch 
er waffende sich balde	do lief er da er vant 
disen gast vil edelen	da er den risen gebant 
Albrich was vil grimme	starch was er genvch 
helm vnd ringe	er an dem libe trvch 
vnt eine geisel swære	von golde an siner hant 
do lief er harte snelle	da er Sifriden vant 
Siben chnoffe swære	di hiengen vor dar an 
da mit er vmb der hende	den schilt dem chvenem man 
slvch so pitterlichen	daz im des vil ce brast 
des libes chom in sorge	do der wætliche gast 
Den sherm er vor der hende	gar cebrochen swanch [312b] 
do stiez er in di sheiden	ein waffen daz was lanch 
den sinen chamerære	wold er niht slahen tot 
er shonte siner zvehte	als im div tvgent daz gebot 
Mit starchen sinen handen	lief er Albrichen an 
do viench er bi dem parte	den altgrisen man 
er zogten vngefvege	dæz er lvte schre 
zvht des ivngen heldes	div tet Albriche we 
Lvte rief der chvene	lat mich genesen 
vnt moeht ich iemens eigen	an einen recken wesen 
dem swre ich des eide	ich wær im vndertan 
ich dient iv ê ich stverbe	sprach der listige man 
Er bant ovch Albrichen	alsam den risen e 
di Sifrides creffte	taten im vil we 
daz getwerch begonde vragen	wi sit ir genant 
er sprach ich hæize Sifrit	ich <wand> ich wæriv wol bechant 
So wol mich dirre mære	sprach Albrich daz getwerch 
nv han ich wol er fvnden	div degenlichen werch 
daz ir von waren shvlden	mvegt landes herre wesen 
ich tvn swaz ir gebietet	daz ir mich lazet genesin 
Do sprach der herre Sifrit	ir svlt balde gan 
vnt bringet mir der rechen	der besten di <wir> han 
tvsent nibelvnge	daz mich di hi gesehen 
warvmbe er do des gerte	des hort in niemen ver iehen 
Dem risen vnt Albriche	loset er div bant 
do lief Albrich balde	da er di recken vant 
er wachte sorgende	der Nibelvnge man 
er sprach wol vf ir helde	ir svlt ce Sifride gan 
Si sprvngen von den betten	vnt waren vil bereit 
tvsent ritter snelle	wrden wol gecleit 
si giengen da si fvnden	Sifriden stan 
da wart ein shone grvzen	ein teil mit werchen getan 
Vil chercen was en zvendet	man shancte im lvter tranch 
daz si shiere chomen	er sagts in allen danch 
er sprach ir svlt von hinnen	mit mir vber flvt 
des vant er vil bereite	di helde chven vnt gvt 
Wol drizech hvndert recken	di waren shiere chomen 
vz den wrden der besten	tvsent do genomen 
den brahte man ir helme	vnt ander ir gewant 
want er si fveren wolde	in daz Prvnnhilde lant 
Er sprach ir gvte ritter	daz wil ich iv sagen 
ir svlt vil richiv chleider	da ce hove tragen 
want vns da sæhen mvezen	vil minnechlichiv wip 
dar vmme svlt ir zieren	mit [313a] gvter wæte den lip 
An einen morgen frw	hvoben si sich dan 
waz sneller geverten	Sifrit do gewan 
si fvrten ros div gvten	vnt herlich gewant 
si chomen ritterliche	in daz Prvnhilde lant 
Do stvenden in den cinnen	div minnechlichiv chint 
do sprach div chveneginne	weiz iemen wer di sint 
di ich dort sihe vliezen	so verre vf dem se 
si fverentsegle riche	di sint noch wizer danne der sne 
Do sprach <der> chvenich von rine	ez sint mine man 
di het ich an der verte	hi nahen bi ver lan 
di han ich besendet	di sint nv vrove chomen 
der herlichen geste	wart vil groze war genomen 
Do sah man Sifride	vor in einem shepffe stan 
in herlicher wæte	vnde ander manigem man 
do sprach div chveneginne	her chvonech ir svlt mir sagen 
sol ich di geste enpfahen	oder sol ich grvezen si verdagen 
Er sprach ir svlt en gegen in	fvor den palas gen 
ob wir si gerne sehen	daz si daz wol ver sten 
do tet div chveneginne	als ir der chvenich geriet 
Sifride mit dem grvze	si von den andern shiet 
Man shvf in herberge	vnt behilt in ir gewant 
do was so vil der geste	chomen in daz lant 
daz si sich allenthalben	drvngen in der sharn 
do wolden di vil chvenen	hæim ce lande varn 
<· o> sprach div chveneginne	ich wold im wesen holt 
der geteiln chvnde	min silber vnt min golt 
min vnt des chveneges gesten	des ich so vile han 
des antwrte Danchwart	des chvnich Giselheres man 
<Vil> edliv chvneginne	lat mich der slvozel pflegen 
ich trwe iz so geteilen	sprach der chvene degen 
swaz ich erwerbe shande	di lat min eines sin 
daz er milte wære	daz tet der degen shin 
Do sich hagenen brvder	der sluozel vnder want 
so manige gabe riche	gap des heldes hant 
swer einer marche gerte	dem wart so vil gegeben 
daz di armen alle	mvsen vroliche leben 
Wol bi hvndert pfvnden	gap er ane zal 
genvge in richer wæte	giengen vor dem sal 
di nie da vor getrvgen	so herlichev kleit 
daz gevriesh div chvnegin	ez was ir wærliche leit 
Do sprach div vrowe here	her chvenich ich hetes rat 
daz iwer chamerære	mir wil der minen wat 
lazen niht beliben	er swendet mir min golt 
der iz noch vnder[313b] stvende	dem wold ich iemer wesen holt 
Er git so riche gabe	ia wænet des der degen 
ich habe gesant nach tode	ich wils noch lenger pflegen 
ovch trwe iz wol verswenden	daz mir <min> vater lie 
so milten chamerære	gewan noch chvneginne nie 
Do sprach von Tronege hagene	vrowe iv si geseit 
ez hat <der> chvenech von rine	golt vnd kleit 
also vil ce gebene	daz wir des haben rat 
daz wir von hinnen fveren	iht der Prvnnhilde wat 
Nein dvrh mine liebe	sprach div kvenegin 
lazet <et> mich erfvellen	zweinceh leit schrin 
von golde vnt von siden	daz geben sol min hant 
so wir chomen veber	in daz Gvntheres lant 
Mit edelem gesteine	ladete man div shrin 
ir selber chamerære	da mite mvsen sin 
sine woldes niht getrwen	dem Gvntheres man 
Gvnther vnt Hagene	dar vmb lachen began 
Do sprach div chveneginne	wem laz ich miniv lant 
div sol ê bestipfften	min vnt iwer hant 
do sprach der kvnich edele	nv hæizzet her gan 
der iv dar zv gevalle	den svl wir voget wesen lan 
Ein ir hohesten mach	div vrowe bi ir sach 
er was ir mvter <bruder>	zv dem div vrowe sprach 
nv lat <ev> sin bevolhen	mine bverge vnt ovch div lant 
si rihten sich cer verte	man sach si riten vf den sant 
Si fvrte mit ir dannen	sehs vnt ahzech wip 
dar zv wol hvndert mægde	vil shone was in der lip 
sin svomten sich niht langer	si wolden gahen dan 
di si da heime liezen	hey waz der weinen began 
In tvgentlichen zvehten	si rvmte ir eigen lant 
si chvst ir vrivnt di nahen	di si bi ir vant 
mit gvtem vrlovbe	si chomen vf den se 
zv ir vater lande	chom div vrowe nimmer me 
Do horte man vf der verte	maniger hande spil 
aller chvercewile	heten si do vil 
do chom in zv ir reise	ein rehter wazzer wint 
si fvren von dem lande	mit vil grozen vrevden sint 
<· one> wolde si den herren	niht minnen vf der vart 
ez wart ir kvrcewile	vnz in ir hus gespart 
ce Wormz zv der bvorge	ceiner hochgezit 
da si vil vrevden riche	chomen mit ir helden sit 