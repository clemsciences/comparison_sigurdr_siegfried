<Do> si gevarn waren	wol niwen tage 
do sprach von Tronege hagene	nv hoert waz ich iv sage 
wir svmen vns mit den mæren	ce wormz an den rin 
iwer boten solden	nv ce bvrgvnden sin [314a] 
Do sprach der kvnich Gvnther	ir habet mir war geseit 
vns wære ceder selben verte	niemen so bereit 
als ir min frivnt her hagene	nv ritet in min lant 
di mine hove reise	tvt in niemen baz bechant 
Des antwrte hagene	ich pin niht bote gvt 
lat mich pflegen der chamere	beliben vf der flvt 
ia wil ich bi den vrowen	behivten ir gewant 
vnz wir si bringen	in der bvrgende lant 
Nv pitet Sifride	fveren di poteshapft 
der chan si wol gewerben	mit ellenthaffter crapft 
ver sage er iv di <reise>	ir svlt mit gvten siten 
dvrch iwer swester willen	der bete in vrivntlichen piten 
Er sande nach dem <reken>	der chom do man in vant 
er sprach sit wir heim nahen	in miniv lant 
<...old ich poten senden	... lieben swester min 
... miner mvter	daz ..r nahen an den Rin> 
<Des> ger ich an ivch Sifrit	nv leistet minen mvt 
daz ich ez iemer diene	sprach der degen gvt 
<do> widerredete iz Sifrit	der vil chvne man 
vnz daz in Gvnther	sere vlegen began 
<Er> sprach ir svlt riten	dvrch <den> willen min 
vnt ovch dvrch Crimhilde	daz shone magedin 
daz ez mit mir verdiene	div herlichiv meit 
do daz gehorte Sifrit	do was der recke vil bereit 
<Nv> enbietet swaz ir wellet	des wirt niht verdaget 
ich wil iz gerne werben	dvrch di vil shonen meit 
<ziwiv> sold ich verzihen	di ich in hercen han 
swaz ir gebietet	daz ist alliz getan 
So saget miner mvter	Vten der chvnegin 
daz wir an dirre verte	in hohen mvte sin 
lat wizzen mine brvder	wi wir geworben han 
ir svlt ovch vnser frivnde	disiv mære horen lan 
Di minen schonen swester	di svlt ir niht verdagen 
den min vnt Prvnnhilde dienest	den svlt ir der mægde sagen 
vnt ovch dem gesinde	vnt allen minen man 
dar nach ie ranch min herce	wi wol ich daz ver endet han 
vnt sagt Oertwine	dem liebem næven min 
daz er heizze sidelen	ce Wormez an den Rin 
vnt ander mine mage	sol man wizzen lan 
ich wil mit Prvnnhilde	groze hohzite han 
vnt sage <miner> swester	so si daz habe ver nomen 
daz ich mit miner swester	si ce lande chomen 
Daz si mit vlize enpfahe	di lieben triv [314b] tinne min 
daz wil <ich> immer diende	vmb Crhimhilde sin 
Sifrit der herre	balde vrlovp genam 
von vrovn Prvnnhilde	als im wol gezam 
<vnz> allem ir gesinde	do reit ær an den rin 
ez chvnde in dirre werlde	ein bot bezzer niht gesin 
mit vier vnt zweinzech recken	ce Wormez er do reit 
des chvneges chom er ane	do daz wart geseit 
Allez daz gesinde	mvte iamers not 
si vorhten daz ir herre	dort beliben wære tot 
dor beizten si von rossen	vil hohe stvnt ir mvt 
vil schiere chom in Giselher	der ivnge chvnech gvt 
Vnde Gernot sin brvder	wi bald er do sprach 
do er den chvnich Gvnther	niht bi Sifride sach 
Sit willechomen Sifrit	ir svlt mich wizen lan 
wa ir minen brvder	den kvnich habt verlan 
div Prvnnhilde sterche	in wen vns <hat> benomen 
so wære ir hohiv minne	vns ce grozem shaden chomen 
di angest lat beliben	iv vnt den magen sin 
iv enbivtet sinen dienest	der liebe hergeselle min 
den liez ich wol gesvnden	er hat mich iv gesant 
daz ich sin bote wære	mit mæren her in iwer lant 
ir svlt daz ahten shiere	swi so daz geshæhe 
daz ich di kvneginne	von iwer swester sæhe 
Di sol ich lazen hoeren	waz in enboten hat 
Gvnther vnt Prvennhilt	ir dinch in hohe stat 
Do sprach der ivnge Giselher	da svlt ir zv zir gan 
da <habtir> miner swester	vil liebe an getan 
si treit ovch michel sorge	vmb den prvoder min 
div magt siht ivch gerne	des wil ich iwer bvrge sin 
do sprach der herre Sifrit	swaz ich ir dienen chan 
daz sol vil willechlichen	mit triwen sin getan 
wer saget nv den vrowen	daz ich dar wil gan 
des wart do bote Giselher	der vil wætliche man 
Giselher der snelle	zv siner mvter sprach 
vnt ovch ce siner swester	da er si beide sach 
Vns ist chomen Sifrit	der helt vz nider Lant 
in hat min brvder Gvnther	her ce rine gesant 
er bringet vns div mære	wi ez vmb den kvnich ste 
nv svlt ir im erlovben	daz er ce hove ge [315a] 
er sagt div rehten mære	her von Islant 
noch was den edelen vrowen	michel sorge bechant 
si sprvngen nach ir wæte	do leiten si sich an 
si baten Sifride	hin ce hove gan 
Daz tet er willechlichen	want er si gerne sach 
Crhimhilt div edele	zv im gvetlichen sprach 
sit willechom her Sifrit	ritter lobelich 
wa ist min brvder Gvnther	der edel kvnich rich 
Von Prvnnhilde chrepfte	ich wæn wir in han verlorn 
owe mich armer mægde	daz ich ce der werlt ie wart geborn 
do sprah der ritter chvene	nv gebt mir boten prot 
ir vil schone vrowen	ir wæinet ane not 
Ich liez in wol gesvnden	daz tvn ich iv bechant 
si habent mich iv beide	mit den mæren her gesant 
iv enbivtet holden dienest	er vnt div wine sin 
mit vrivntlicher liebe	vil edeliv chvenegin 
Nv lazet iwer weinen	si wellent shiere chomen 
si het in manigen citen	so liebez mære niht vernomen 
mit snewizzen geren	ir ovgen wolgetan 
wishete si nach trehin	danchen si began 
Dem boten dirre mære	div ir waren chomen 
do was ir michel trvren	vnt ir weinen benomen 
si bat den boten sitzen	des was er vil bereit 
do sprach div minnechliche	mir wære niht celeit 
Ob ich dem boten miete	solde gebin min golt 
dar zv sit ir ce riche	ich wil iv immer wesin holt 
op ich nv eine hete	sprach er drizech lant 
so enpfienge ich doh gerne	gab vz iwerr hant 
Do sprach div <tvgentriche>	nv sol ez sin getan 
si hiez den chamærær	nach der boten miete gan 
vier vnt zweinzech povge	mit gesteine gvt 
di gap si im ce miete	so stvnt des heldes mvt 
Er woldes niht behalden	er gab iz sa cehant 
ir næhestim ingesinde	di er ce kemnaten vant 
ir mvter bot ir dienest	in vil gvetlichen an 
ich sol iv sagen mære	sprach der chvne man 
Wes ivch bitet Gvnther	so er chvmt an den Rin 
ob ir daz vrowe leistet	er welliv immer wæge sin 
di sinen richen geste	des hort ich in gern 
daz ir di wol enpfahet	vnd svlt in des gewern 
Daz ir gegin im ritet	fver Wormez an den sant 
des sit ir von dem chvenege	mit rehten triwen gemant 
do sprach div minnechliche	des bin ich vil bereit 
swaz [315b] ich im chan gedienen	daz ist im vnverseit 
Mit vrivntlichen triwen	so sol ez sin getan 
do merte sich ir varwe	di si vor liebe gewan 
ez en wart nie bote enpfangen	deheines fvrsten baz 
getorste si in chvessen	div vrowe tæte daz 
Wi rehte minnechlich	er von den vrowen shiet 
do taten Bvrgende	als in Sifrit geriet 
Sindolt vnt Hvnolt	vnt Rvnolt der degen 
vil grozer vm mvze	mvsen si do pflegen 
Rihten daz gesidele	vor Wormez vf den sant 
des chvniges shapfere	man mit arbeiten vant 
Ortwin vnt Gere	dine wolden daz niht lan 
si sanden nach den frivnden	allenthalben dan 
Si chvndeten in di <hohzit>	div da solde sin 
da cierten sich engegene	div vil shonen magdin 
der palas vnt di wende	daz was vber al 
gecieret gegen den gesten	der Gvntheres sal 
Der wart vil wol becimert	dvrch manegen vremden man 
disiv vil starche hohzit	div hvp sich vil vrolichen an 
do ritten allenthalben	di wæge dvrch daz lant 
der drier chvnege mage	di hete man besant 
Daz si den solden warten	di in da wolden chomen 
da wart vzer valde	vil richer wæte genomen 
do sagete man div mære	daz man riten sach 
di Prvnnhilde vrivnde	do hovp sich vngemach 
Von des volches crepfte	in Bvrgenden lant 
hey waz man chvener dægene	da ce beiden siten vant 
do sprach div shone Crimhilt	ir miniv magedin 
di an dem antpfange	mit mir wellen sin 
Di svchen vz den chisten	div aller besten chleit 
so wirt vns von den gesten	lob vnt ere geseit 
do chomen ovch di rechen	di hiezen tragen dar 
di herlichen sætele	von rotem golde gar 
Di vrowen solden riten	ce Wormez an den rin 
bezzer pferht gereite	div chvnden niender sin 
hey waz da lihtes goldes	von den moeren shein 
in lvhte von den zovmen	vil manich edel stein 
Di gvldinen shaemel	ob liehem pfelle gvt 
di braht man den vrowen	si waren vrolich gemvt 
vffe dem hove waren	div vrowen pferht bereit 
den ædeln ivnchvrowen	als ich iv han geseit 
Div smalen fvr bvge	sach man di moeren tragen 
von den besten siden	da von iv [316a] iemen chvnde gesagen 
sehs vnt ahzech vrowen	sach man da fver gan 
di gebende trvogen	zv Crimhilde dan 
Chomen di vil schone	vnt trvgen lihtiv kleit 
da chom ovch gecieret	manich wætlichiv meit 
fvmpfcech vnt viere	von Bvergvnde lant 
ez waren ovch di hohsten	di man da inder vant 
Di sach man da valvahse	vnder liehten porten gan 
des ê der chvnich gerte	daz wart mit vlize getan 
si trvgen richen pfellel	di besten di man vant 
vor den vremden recken	so manich gvt gewant 
Daz ir genvege shone	ce rehte wol gezam 
er wære in swachem mvte	der ir deheiner wære gram 
von zobel vnt von harme	vil man da chleider vant 
da wart vil wol gecieret	manich arm vnt hant 
Mit povgen ob den siden	di si da solden tragen 
iv en chvnde diz vlizen	ce ende niemen gesagen 
vil manigen gvertel spæhen	rich vnt lanch 
vber liehtiv chleider	vil manich hant do swanch 
Vf edel roche ferrans	von pfelle vz <Arabi> 
den ædelen ivnchvrowen	was vil hoher frevden bi 
ez wart in fvor gespenge	manich shoniv meit 
genæt vil minnechliche	ez moeht ir wesin leit 
Der ir vil liehtiv varwe	niht lvhte gegen der wat 
so shones <ingesindes>	nv niht chvnges chvnne hat 
do di vil minnechlichen	<nv> trvgen ir gewant 
di si da fvoren solden	di chomen dar cehant 
Der hochmveten recken	was ein vil michel crapft 
man trvch ovch dar mit shilden	vil manich esshinen <schapft> 