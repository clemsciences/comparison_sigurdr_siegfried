UNS IST> In alten	mæren wnders vil geseit
von heleden lobebæren	von grozer arebeit
von frevde vn– hochgeciten	von weinen vn– klagen
von kvner recken striten	mvget ir nv wnder horen sagen
Ez whs <inBvregonden>	ein vil edel magedin
daz in allen landen	niht schoners mohte sin
Chriemhilt geheizen	div wart ein schone wip
dar vmbe mvsin degene	vil verliesen den lip
Ir pflagen dri kunige	edel un– rich
Gunther un– Gernot	die rechen lobelich
vn– Giselher der iunge	ein wetlicher degen
div frowe was ir swester	die helde hetens inir pflegen
Ein richiv chuniginne	frov Vte ir mvter hiez
ir vater der hiez Dancrât	der in div erbe liez
sit nach sime lebene	ein ellens richer man
der ovch insiner iugende	grozer eren vil gewan
Die herren waren milte	von arde hoh erborn
mit kraft vn– mazen chvne	die rechen vz erchorn
da zen Bvrgonden	so was ir lant genant
si frvmten starchiv wnder	sit in Etzelen lant
Ze Wormze bi dem Rine	si wonten mit ir chraft
in dienten von ir landen	vil stolziv ritterschaft
mit lobelichen eren	vnz an ir endes zit
si sturben iæmerliche	sit von zweier frowen nit
Die dri kunige waren	als ich gesaget <han>
von vil hohem ellen	in waren vndertan
ovch die besten rechen	von den man hat gesaget
starch vn– vil chvone	inscharpfen striten vnverzaget
Daz was von tronege hagene	vn– ovoch der bruder sin
Danchwart der snelle	von Metzzen Ortwin
die zwene marcgrauen	Gere vn– Ekkewart
Volker von Alzeye	mit ganzem ellen wol be wart
Rvomolt der chvchen meister	ein vz erwelter degen
Sindolt vn– Hvnolt	dise herren mvsin pflegen
des hoves vn– der eren	der drier kunige man
si heten noch manigen rechen	des ich genennen nienen kan
Danchwart der was marschalch	do was der nefe sin
trvhsetze des kuniges	von Mezzen Ortwin
Sindolt der was schenche	ein wetlicher degen
Hvnolt was chame[1v]rære	si chunden hoher eren pflegen
Von des hofes ere	vn– von ir witen chraft
von ir vil hohen werdekeit	vn– von ir ritterschaft
der die herren pflagen	mit frevden al ir leben
des enchunde iv ze ware	niemen gar ein ende geben
INDisen hohen eren	trvmte Chriemilde
wie si zvge einen valchen	starch schon vn– wilde
den ir zwene arn erchrvmmen	daz si daz mvste sehen
ir enkunde indirre werlde	leider nimmer <geschehen>
Den trvom si do sagete	ir <mvoter> voten
sine chundes niht beschaiden	baz der gvten
der valche den dv zivhest	daz ist ein edel man
in welle got behvten	dv mvst in schier vloren han
Waz saget ir mir von manne	vil liebiv mvter min
ane <rechen> minne	so wil ich immer sin
svs schon ich wil beliben	vnz an minen tot
daz ich von rechen minne	sol gewinnen nimmer not
Nvne versprich ez niht zesere	sprach ir mvter do
soltv immer hercenliche	zer werlde werden vro
daz chvmt von mannes minne	dv wirst ein schone wip
ob dir got gefuget	eins rehte gvten ritters lip
Die rede lat beliben	vil liebiv frowe min
ez ist an manigen wiben	vil diche worden schin
wie liebe mit leide	zeiungest lonen chan
ich sol si miden beide	sone chan mir nimmer missegan
Chriemhilt in ir mvte	sich minne gar bewach
sit lebete div uil gvte	vil manigen lieben tac
daz sine wesse niemen	den minnen wolde ir lip
sit wart si mit eren	eines vil werden rechen wip
Der was der selbe valche	den si in ir trvome sach
den ir beschiet ir mvoter	wie sere si daz rach
an ir nehsten magen	die in slvgen sint
durch sin eines sterben	starp vil manich mvoter kint