SVon der Sigemundes	mit gvtlichem site
sprach zv sinen heleden	tvot des ich ivch bite
nv bereit vns die moere	ia wil ich in min lant
liep was ez sime wibe	do si div mære an im ervant
Si sprach zv dem herren	sit wir von hinnen varn
daz ich so harte gahe	daz heiz ich wol bewarn
mir suln e mine bruoder	teilen mit div lant
leit was ez Sivride	do erz an Chriemh' <ervant>
Die fuorsten zv zim giengen	vn– sprachen <alle> dri
nv wizzet daz	herre Sivrit	daz iv immer si
mit <triwen> vnser dienest	bereit vnz in den tot
des neiger do den degenen	do manz im so wol erbot
Wir suln ovch mit iv teilen	sprach Giselher daz kint
lant vn– burge	die unser eigen sint
swaz der witen erbe	vns ist undertan
der svlt ir teil vil gvten	mit samt <Chriemh'> han
Zv sinen chonemagen	do der reche sprach
do er den gvten willen	an den herren sach
got laze iv iwer erbe	immer [27r]selic sin
vn– ovch die lute drinne	ia tvot div wine min
des teiles wol ze rate	den ir ir woldet gebn
da si da sol tragen chrone	vn– svln wir daz gelebn
si mvoz <werden> richer	dann iemen lebender <si>
swaz ir svs gebietet	sten ich iv dienstlichen bi
Do sprach div frowe Chriemh'	habt ir der erbe rat
vmbe Buregonden degene	ez so lihte niene stat
sine mvge ein chunich gerne	fvren in sin lant
ia sol si mit mir teilen	miner lieben bruder hant
Do sprach der herre <Gernot>	nv nim dir swen dv wil
die mit dir gerne riten	der vindestv vil
von drizech hundert rechen	so habe dir tusint man
die sin din heimgesinde	daz was ir liebe getan
Si bereite sich zir verte	als ir vil wol gezam
ir edeln ingesindes	frov Chriemh' do nam
zwo un– drizzech mægede	dar zvo funfhvndert man
Ecgewart der grave	fvr mit siner frowen dan
Vrlovp si alle namen	beide ritter vn– kneht
<mægede> vn– frowen	daz was vil michel reht
mit chvssen gescheiden	wrden si zehant
si rovmten minnekliche	do der Buregonden lant
Do beleiten si ir mage	vil verre vf den wegen
man hiezin allenthalben	ir nahtselde legn
swa si si gerne namen	dvrch der chunige lant
do wrden boten balde	dem kunige Sigemvnt gesant
daz er daz wizzen solde	vn– ovch Sigelint
daz Sivrit chomen wolde	vn– ovch frown Voten kint
Chriemh' div vil schone	von Wormez vber Rin
done kunden in div mêre	nimmer lieber gesin
Nv wol mich	sprach do Sigemvnt	daz ich gelebt han
daz hie div schone Chriemhilt	sol gechronet <stan>
des mvezen wol getivret	sin div erbe min
Sivrit der vil chuene	sol hie nv selbe voget sin
Do gap div frowe Sigelint	vil manigen samyt rot
silber vn– golt daz swêre	daz was ir botenbrot
si vrevte sich der mære	vn– mit ir manic man
allez ir gesinde	mit vlize <chleiden> sich began
Man seit ir wer da choeme	mit Sivride in daz lant
do <hiezen> si gesidele	<rihten> alzehant
dar zv er vnder chrone	vor fvrsten solde gan
do riten im engegene	des kunich Sigemundes man
Ist iemen baz enpfangen	daz ist vns vnbechant
denne die helede wrden	ze Sigemundes lant
Sigelint sin mvoter	Chriemh' engegen reit
mit maniger schonen frowen	ir volgeten ritter gemeit
in einer tageweide	da man die geste sach
die vremeden vn– dic chvnden	die dolten vngemach
vnz daz si chomen	zer burge wol bechant
riche vn– mære	div was ze Santen genant
Mitt lachendem mvnde	Sigelint vn– Sigemvnt
chusten Chriemh'	mit vrovden sa zehant
darnach ir vil liebez kint	ir leit in was benomen
allez ir gesinde	was in groz willechomen
Do brahte man die geste	fvr Segemvndes sal
die schone iuncfrowen	[27v]hvben man da zetal
nider von den moeren	da was vil manic man
do man den edeln frowen	mit vlize dienen began
Swie groz ir hochgeciten	bi Rine was bechant
noch gab man hie den heleden	richer gewant
danne si ie getrvegen	noh bi allen ir tagen
man mohte michel wnder	von ir richeite sagn
Do si in ir wirde sazen	vn– heten genvoch
waz golt varwer geren	ir ingesinde trvoch
vn– vil der edeln steine	verwieret wol dar in
svs pflag ir vlizzekliche	Sigelint div kvnigin
Do sprach vor sinen mâgen	der herre Sigemvnt
allen minen frivnden	sol daz wesn chvnt
daz Sivrit mine chrone	hinnen fvr sol tragn
div mære horten gerne	die von Niderlanden sagn
Do bevalhe er im die chrone	geriht vn– ovch div lant
sit was er ir aller meister	die er inder vant
vn– da er rihten solde	daz wart so getan
daz man von schulden vorhte	der schonen Chriemh' man
In disen hohen eren	lebt er	daz ist war
vn– riht ovch vnder chrone	vnz in daz zwelfte iar
daz div schone <Chriemh'>	einen svn gewan
daz was des kuniges magen	nach ir willen wol ergan
Den ilte man do tavfen	vn– gab im den namen
Gunther nach sinem oheim	des dorfter sich niht schamen
geriet er nach den magen	er wrde ein chvner man
man zoh in wol mit vlize	daz wart von schulden getan
In den selben citen	do starp frov Sigelint
do het den gewalt mit alle	der edeln Voten kint
der so richer frowen	ob landen wol gezam
di mohten ir do dienen	mit grozen eren ane scham
Nv het ovch dort bi Rine	so wir horen sagen
bi Gunther dem richen	einen svn getragen
Prvnhilt div schone	in Burgonden lant
dvrch des rechen liebe	so wart er Sivrit genant
Wie rehte vlizekliche	man sin hvten hiez
Gunther der vil riche	im magtzogen liez
diez chunden leren tvgende	gewhs ez zeinem man
hey waz im vngelvche	sit der mage an gewan
Mære zallen citen	wart <wider> vn– dar geseit
wie rehte wnnekliche	die helde vil gemeit
lebten zallen stvnden	in Sigemundes lant
daz selbe tet ovch Gvnther	mit sinen <magen> vz erchant
Daz lant ze Nibelunge	Sivride nv diente hie
richer siner mage	wart deheiner nie
dar zv sins vaters erbe	ein was ein degn gvot
des trvch der vil chune	deste hoher den mvot
Hort den aller meisten	den ie kunic gewan
ane die ez e pflagn	hete nv der chune man
den er vor einem berge	mit siner hant erstreit
dar vmber slvoc ze tode	vil manigen ritter gemeit
Er het den wnsch der eren	vn– wæres niht geschehn
so mvse man von <schulden>	Sivride iehn
er ware ein der beste	der ie vf ors gesaz
man vorhte sine sterche	vn– tet vil pilliche daz