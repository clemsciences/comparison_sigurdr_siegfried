Nv> daht ovch alle cite	daz Gvntheres wip
wie treit et also hohe	<Chriemhilt> den lip
nv ist doch vnser eigen	Sivrit ir man
daz er vns niht endienet	des wolde ich gerne ein ende han
Diz trvoch si in ir hercen	vn– wart doch wol verdeit
daz si ir so vremde warrn	daz was der frowen leit
daz si niht zinses hete	von des fursten lant
wa von daz chomen wære	daz het si gerne bechant
Si versvchtez manigen ende	ob chunde daz geschehn
daz si Chriemh'	mohte noch gesehn
si reitez heinliche	des si da hete mvot
done duht den chunic riche	der frowen bete niht zegvot
Wie chunden wir si bringen	sprach der lobes rich
her zvo disen landen	daz wære vnmvgelich
si sint vns gar <ze> verre	ich getar sis niht gebiten
des antwrt im Prvnh'	in vil listigen siten
Swie hohe riche wære	deheines kuniges man
swaz im gebvte sin herre	wie torster daz verlan
des ersmielte Gvnther	do si daz gesprach
ern iach sin niht ze dienste	swie dicker Sivriden sach
Si sprach	vil lieber herre	dvrch den willen min
so hilf mir daz noch Sivrit	mit der swester din
chom zv disem lande	daz wir si hie gesehn
sone chunde mir zer werlde	nimmer lieber geschehn
Diner swester gvete	vn– ir vil zvhtich <mvot>
als ih daran gedenche	wie sanfte mir daz tvot
vn– ir vil wert enpfahen	do ich chom in daz lant
ez enwart nie antphanc richer	zer welde niemen bechant
Si gertes also lange	vnz daz der chunic sprach
ir mvget mich sanfte vlegen	wand ich gerner nie gesach
deheiner slahte geste	in den landen min
ich wil in boten senden	daz si zvns komen an den Rin
Do sprach div chuniginne	nv svlt ir mir sagn
wenne ir si welt besenden	oder in welhen tagn
svln vnser frivnde	chomen in daz lant
die ir dar senden wellet	die lat werden mir bechant
Daz tvn ich	sprach do Gunther	drizech miner man
wil ich dar lazen riten	die hiezer fvr sich gan
bi den enbot er mære	in Sivrides lant
ze liebe gab in Prvnh'	vil harte zierlich gewant
Do sprach do Gvnther	ir rechen	ir svlt sagen
swaz ich bi iv enbiete	des svlt ir niht verdagen
Sivrit	mine friunde	vn– ovch die swester min
daz enchan in der <werlde>	niemen holder gesin
Vn– bite si von vns beiden	leisten ane strit
daz si chomen rvchen	zvnser hochgecit
gein disen svnewenden	sol er mit sinen man
sehen hie vil <manigen>	der im vil grozer eren gan
Sime vater Sigemunde	sagt ovch den dienest min
daz ich mit minen magen	im immer wæge sin
vn– saget ovch miner swester	daz si niht laze daz
sine chom zir frivnde	irn gezam nie hocgeciten baz
Frov Vote vn– al die <frowen>	die man [28v]ze hove vant
enbuten ovch ir dienest	in Sivrides lant
den minneklichen meiden	vn– manigem chvnem man
Gere der vil chune	sich hvop mit den <mæren> dan
Si fvren reisliche	ir pfærit vn– ir gewant
daz was in chomen allen	do rvomten si daz lant
in zovgte wol der reise	dar si da solden varn
der kunic mit geleite	bat die boten wol bewarn
Inre tagn zwelfen	si chomen in daz lant
ze Nibelunges burge	dar warn si gesant
da vunden si mit frevden	den vil chvnen degn
div ross den boten waren	mvede von den langen wegn
Dem kunige vn– sime wibe	wart zehant geseit
in wærn chomen geste	die trvgen solhiv chleit
als man zen Burgonden	do der site pflach
Chriemh' spranch von dem bette	daran si bi ir liebe lach
Si bat an ein venster	ir mægede eine gen
div sach den chunen Geren	an dem hove sten
mit sinen hergesellen	die warn dar gesant
gein ir herceleide	wie <liebiv> mare si bevant
Si sprach zv dem kvnige	ir svlt vf sten
ieh sihe den starchen Geren	her ze hove gen
in hat min brvder Gunther	wætlich her gesant
waz der reche werbe	daz het ich gerne bechant
Allez daz gesinde	dar lief vn– gie
in vil grozen vrevden	man die geste enpfie
vn– taten in daz beste	daz si chunden do
wande si ir chunfte	in ir hercen warn vro
Gere wol enpfangen	wart mit sinen man
ir ross man hiez behalten	die helde braht man dan
da der herre Sivrit	bi Chriemh' saz
si sahen in vil gerne	daz svlt ir wizzen	ane haz
Gegen den lieben gesten	si stvnden vf zehant
wol wart <enpfangen> Gere	von Buregonden lant
vn– sine hergesellen	bi der hende dan
Chriemh' fvorte Geren	daz wart dvrch liebe getan
Si bat in zvozir sizzen	er sprach	wir suln sten
erlovbet vns die boteschaft	e daz wir sizzen gen
vn– horet disiv mære	waz iv enboten hat
Gvnther vn– Prunh'	der dinc an eren hohe stat
vn waz iv iwer mvoter	min frowe	her enbot
Giselher der iunge	vn– ovch Gernot
vn– iwer besten mage	die hant vns her gesant
vn– enbietent iv ir dienest	vzer Burgonden lant
Nv lon in got	sprach Sivrit	ich getrow in allen wol
triwen vn– gvotes	also man frivnden sol
daz selbe tvot ir swester	wie <si> gehabn sich
die unsern lieben frivnde	daz sult ir lazen horen mich
Sit daz wir von in schieden	hat ieman iht getan
den minen chonemagen	daz lazet mich verstan
daz wil ich in mit triwen	immer helfen tragen
vnze daz ir viende	den minen dienest mvzen klagen
Do sprach der marcgraue	Gere	ein reche gvot
si sint in allen tvgenden	mit frevden wol gemvot
si ladent ivch ze [29r]Rine	zeiner hochgecit
wande si ivch gerne sæhen	daz ir des ane zwifel sit
Vn– bitent mine frowen	si svln mit iv chomen
swenne so der winder	ein ende habe genomen
gein disen svnewenden	so wolden si ivch sehen
do sprach der herre Sivrit	daz chunde mvelich geschehn
Do sprach aber Gere	voz Buregonden lant
iwer mvoter Vote	div hat ivch gemant
vn– iwer brveder beide	ir svlt in niht versagen
daz ir in sit so verre	daz hoere ich si vil dicke klagen
Prvnh' min vrowe	vn– alle ir magedin
die froewent sich der gegene	ob daz chunde sin
daz si ivch gesehen noch	so si des habent mvot
da dvhten disiv mære	die schonen Chriemh' gvot
Gere was ir sippe	der wirt in sizzen hiez
den gesten hiez man schenchen	niht langer man daz liez
do was ovch chomen Sigemvont	do er die boten sach
der herre minnekliche	zv den Burgonden sprach
Sit willechomen	ir <rechen>	ir Gvntheres man
sit Chriemhilde ze <man>	minen svon gewan
so solde man ivch degene	dicker bi vns sehn
ob ir vns mit triwen	woldet frivntschefte iehn
Si sprachen	swenner wolde	si solden gerne chomen
in wart ir michel mvede	mit frevden vil benomen
die boten bat man sizzen	spise man in trvoch
der wart den lieben gesten	gegebn volleklich genvoch
Man gab in herberge	vn– schvf in gvot gemach
der herre zv den gesten	minneklichen sprach
lat ivch niht betragen	darvmbe ir sit gesant
her von vnsern friunden	wir svlenz iv schiere tvon bechant
Ich mvoz mihs noch beraten	mit den <friunden> min
er gie zeiner sprache	mit den rechen sin
er sprach	min frivnt Gunther	hat nach vns gesant
zeiner hochgecite	nv ist ze verre mir sin lant
Vn– bitent mine frowen	daz si mit var
nv ratent	liebe vriunde	wie sol si chomen dar
vn– solde ich herverten	durch si in drizech lant
da mvse in gerne dienen	hin div Sivrides hant
Do sprachen sine rechen	habt ir der reise mvot
so wellen wir iv raten	daz iv wirdet gvot
ir svlt mit tvsint rechen	riten an den Rin
so mvgt ir wol mit eren	da zer hochgecite sin
Do sprach von Niderlanden	der herre Sigemvnt
welt ir zir hochgecite	wan tvot ir mir daz kunt
ob ez iv niht versmahet	so rite ich mit iv dar
vn– bringe iv hundert degene	da mit mer ich iwer schar
Sit ir welt mit uns riten	vil lieber vater min
sprach der herre Sivrit	vro sol ich des sin
inre tage zwelfen	so rvom ich miniv lant
die si do furen wolden	den gap man ross vn– ovch gewant
Do der chunic edele	der reise hete mvot
do hiez man wider riten	die snellen boten gvot
den sinen chonemagen	enbot er an den Rin
daz er gerne wolde	[29v]da zir hochgecite sin
Sivrit vn– Chriemh'	als wir horen sagen
so vil den boten gaben	daz ez niht mohten tragen
ir moere heime ze lande	er was ein richer man
ir starchen sovmære	si triben vrolichen dan
Ir volche daz <kleite> Sivrit	vn– ovch Sigemvnt
Ecgewart der graue	der hiez do an der stvnt
frowen chleider svochen	die besten die man vant
oder iemen vinden chvnde	vber allez Sivrides lant
Sætil vn– schilde	bereiten man began
rittern vn– frowen	die mit im wolden dan
den gab man swaz si wolden	wie wenich in gebrast
do brahter sinen frivnden	manigen herlichen gast
Den boten zogete sere	wider vf den wegn
do chome wol ze lande	Gere der degen
er wart vil wol enpfangen	do stvnden si zetal
nider von den moeren	fvr den Guntheres sal
Der chunic durch groze liebe	vorn dem sedele spranch
daz so snelle chomen	des bat si haben danch
Prunhilt div schone	der kunich zen boten sprach
wie vert min frivnt Sivrit	von dem mir liebes vil geschach
Do sprach der chune Gere	da wart er frevden rot
er vn– iwer swester	nie frivnden baz enbot
so frivntlicher mære	deheiner slahte man
als iv der herre Sivrit	vn– ovch sin vater hat getan
Do sprach zem marcgrauen	des edeln kuniges wip
nv sagt mir	chvmet Chriemhilt	hat noch ir schoner lip
behalten iht der zvehte	der si wol chunde pflegen
er sprach	si choment beide	vn– mit in manic <kuner> degn
Frov Vote bat do drate	die boten zvo zir gen
daz mac man an ir vrage	harte wol versten
daz si vil gerne horte	was Chriemh' noch gesunt
er sagete wie er funde	vn– daz si chome in churzer stunt
Ovch wart von in div gabe	ze hove niht verdeit
die in dort gab Sivrit	golt	<silber> vn– kleit
daz brahte man ze sehene	der drier kunige man
der ir vil grozen milte	wart in do <danchens> vil getan
Er mac wol gebn ringe	sprach Hagene der degn
ern chundez niht verswenden	vn– solt er immer lebn
hort der Nibelunge	beslozzen hat sin hant
hey solden wir den teilen	noch in Buregonden lant
Allez daz gedigene	frevte sich der zvo
daz si chomen solden	spate vn– frvo
warn vil vnmvzich	des fursten ambtman
waz richer hergesidele	man da rihten began
Ortwin vn– Sindolt	die zwene chune degn
die warn vil vnmvezich	die zit si mvosin pflegen
der trvhsezze vn– der schenche	rihten manigen banch
des hulfen ir vndertanen	des sagete in Gvnther do danch
Rvomolt der chuchenmeister	vil wol berihte sit
die sinen vndertanen	vil manigen kezzil wit
hæfene vn– pfannen	hey waz man der da vant
do bereite man den spise	die da chomen in daz lant	[30r]
Der frowen arebeiten	was ovch niht kleine
da si bereiten ir chleider	die edeln steine
mit glanze verre glesten	verwieret in daz golt
do si sie ane leiten	daz in die lute wrden holt