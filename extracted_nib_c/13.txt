Alle> ir vnmvze	die lazen wir nv sin
vn– sagen iv wie Chriemh'	vn– ovch ir magedin
zer hochgecite fvoren	von Nibelunge lant
nie getrugen moere	so manic herlich gewant
Vil der leitschrine	man schicte zv den wegen
do reit mit sinen frivndin	Sivrit der degen
vn– ovch div kuniginne	vf hoher frevden wan
ir frevde mvse leider	mit grozem iamer sit zergan
Da heime si do liezen	ir beider kindelin
beliben in ir landen	daz mvos et also sin
von ir hovereise	erstunden starchiv ser
vater vn– mvoter	gesach daz kindel nimmer mer
Da mite reit der herre	der kunic Sigemunt
solder der getrowen	wie ez im nach der stunt
zer hochgecite ergienge	ern het ir niht gesehen
ia chunde im in der werlde	leider nimmer geschehen
Boten man fvr sande	die div mære sagten dar
do reit ovch in engegene	mit maniger liehten schar
vil der gvten degene	der Guntheres man
der wirt sich gegen den gesten	sere vlizen began
Er gie zv Prvnhilde	da er si sizzen vant
wie enpfie et ivch min swester	do ir chomet in daz lant
sam svlt ovch ir enpfahen	daz Sivrides wip
daz tvn ih	sprach div frowe	<daz> hat verschuldet wol ir lip
Do sprach aber Gunther	si choment vns morgen frvo
nv ir si welt enpfahen	da grifet balde zvo
daz wir ir in der buorge	niht erbiten hie
mir chom in manigen ziten	so rehte lieber geste nie
Ir meide vn– ovch ir frowen	die hiez si do zehant
svchen gvtiv chleider	die besten die man vant
die si wol mit eren	vor gesten mohten tragen
wie gern si daz tæten	daz mac man lihte gesagen
Ovch ilten in do dienen	die Guntheres man
alle sine degene	der wirt zv sich gewan
da reit div kuniginne	mit ir frowen mite
gegen den lieben gesten	al nach friuntlichem site
Mit wie getanen eren	man die geste enpfie
si dvhte daz frov Chriemh'	Prunh' nie
so rehte wol enpfienge	in Burgonden lant
die si ê niene gesahen	den wart vil hoher mvot erchant
Nv was ovch komen Sivrit	mit den sinen man
man sach die helde wenden	wider vn– dan
des veldes allenthalben	mit vngefvgen scharn
dringen vn– stovben	chunde niemen da bewarn
Do der wirt des landes	Sivriden sach
vn– ovch Sigemunden	wie gutlicher sprach
nv sit mir groze willechomen	vn– al den vriunden min
der iwer hovereise	svln wir hochgemvte sin
Nv lone iv got	sprach Sigemunt	der ere gernder man
sit daz ivch min svn Sivrit	ze friunde gewan
do rieten [30v]mine sinne	daz ich ivch solde sehn
do sprach der wirt zem gaste	nv ist mir liebe dran geschehn
Sivrit wart enpfangen	als im daz wol gezam

mit vil grozen eren	im was da niemen gram
des half mit grozen zvhten	Giselher vn– Gernot
ich wæne man ez gesten	nie so minneklich erbot
Do nahten zvo zein ander	der zweier kunige wip
da wart vil sætil lære	maniger schonen frowen lip
wart von rechen <handen>	erhaben vf daz gras
die frowen gerne dienten	waz der mit vnmuozen was
Do giengen zvo zein ander	div minneklichen wip
des was in grozen freuden	uil maniges rechen lip
daz ir beider grvzen	so schone wart getan
do sahe man vil der degene	mit zvhten bi den frowen stan
Daz herrenlich gesinde	sich uiengen bi der hant
in zvhten groze nigen	des man vil da vant
vn– chussen minnekliche	von frowen wolgetan
daz was liep ze sehene	den <kunigen> vn– ir beider man
Sine biten da niht langer	si riten zv der stat
der wirt den sinen gesten	daz wol erzeigen bat
daz man si gerne sæhe	in Buregonden lant
vil manigen pvneyz richen	man vor den iuncfrowen vant
Vzer Tronege Hagene	vn–	ovch Ortewin
daz si gewaltich wæren	daz wart da vil wol schin
swaz si gebieten wolden	daz torste niemen lan
von in wart michel dienest	den edeln gesten getan
Vil schilde hort man schellen	da zem burgetor
von stichen vn– von stozen	vil lange habt der vor
der wirt mit sinen gesten	e daz si komen drin
ia gie in div stunde	mit vil grozen vreuden hin
Fvr den palas richen	mit frevden si do riten
vil manigen pfellel spæhen	rich vn– wol gesniten
sach man vber sætele	den frowen wolgetan
allenthalben hangen	do chomen Guntheres man
Die hiezen si do fvren	balde an ir gemach
vnder wilen blichen	man Prunh' sach
an frowen Chriemh'	div schone was genvoch
ir varwe gegen dem glanze	den schin vil herlichen trvoch
Allenthalben schallen	ze <Wormez> in der stat
hort manz gesinde	der wirt den marschalch bat
Danchwart	Hagenen brvder	er solde ir selbe pflegen
do begunder daz gesinde	harte gvtliche legen
Da vze vn– oech dar inne	spisen man si lie
ez enwart deheiner geste	baz gepflegen nie
allez daz si wolden	des was man in bereit
der chunich was so riche	daz da wart niemen niht verseit
Man dient in friuntliche	vn– ane allen haz
der wirt do ze tische	mit sinnen gesten saz
do mvse sizzen Sivrit	als er ê het getan
mit im gie ze tische	vil manic wætlicher man
Einlife hundert rechen	an dem ringe sin
mit im zem ezzen sazen	Prunh' div kunigin
gedaht daz eigen holde	niht richer chunden we[31r]sen
si was im noch so wæge	daz si in gerne lie genesn
Alda der wirt mit frevden	mit sinen gesten saz
vil der richen chleider	wart von wine naz
da die schenchen solden	zv den tischen gan
da wart vil voller dienest	mit grozem willen getan
So man ze hochgeciten	lange hat gepflegen
frowen vn– meide	hiez man schone legen
von swannen si dar chomen	der wirt in willen trvoch
mit vil grozen zvhten	man gab in allen genvoch
Do div naht het ende	vn– daz der tac erschein
vz den leitschrinen	vil manic edel stein
erluht in gvter wæte	die rvorte frowen hant
do wart dar fvr geschuochet	vil manic herlich gewant
E daz ez vol ertagete	do chomen fvr den sal
vil ritter vn– knehte	do hvop sich aber schal
vor einer frvo messe	die man dem kunige sanch
da riten iunge degene	daz mans in mvse sagen danch
Lvot un– ane maze	manic pusvon erdoz
von trumben vn– floyten	wart der schal so groz
daz Wormez div vil wite	dar nach vil lvte erschal
die hochgemvten degene	zen rossen chomen vber al
Do hvop sich in dem lande	harte hoh ein spil
von manigem gvten degene	der was da harte vil
den ir tvmbiv hercen	rieten hohen mvot
der sah man vnder schilde	manigen zieren rechen gvot
In div venster sazen	div herlichen wip
vn– vil der schonen mægede	gezieret was ir lip
si sahen kurcewile	von manigem chvnem man
der wirt mit sinen degenen	selbe riten da began
Also vergie ir wile	div dvhte si niht lanc
do horte man zem tvome	vil maniger glocken chlanch
do chomen in die more	die frowen riten dan
den edeln kuniginnen	volget vil manic chune man
Si stunden vor dem mvnster	nider vf daz gras
Prunh' ir gesten	dannoch vil wæge was
si giengen vnder chrone	in daz mvnster wit
div liebe wart sit gescheiden	daz frumte groezlicher nit
Do si gehorten messe	si fuoren wider dan
mit vil grozen zvhten	man sach si sider gan
ze tische minnekliche	ir frevde nie gelach
da zer hochgecite	vnz an den einliften tac
Do gedaht div kuniginne	ine mac niht langer dagn
swie ich daz gefuge	Chriemh' mvz mir sagen
warumbe vns also lange	denn zins versezzen hat
ir man	derst unser eigen	der vrage han ich cheinen rat
Svs warte si der wile	als ez der tivfel riet
die frovde vn– ovch die hohgecit	mit iamer si do schiet
daz ir lach amme hercen	ze lieht ez mvse chomen
des wart in manigen landen	von ir iamers vil vernomen