<Vor> einer <vespercite>	man vfem hove sach
ze rossen manigen rechen	hvsir vn– dach
was allez vol durch [31v]schowen	von luten vber al
do warn ovch die frowen	zen venstern chomen in den sal
Zesamene do gesazen	die kuniginne rich
si reiten von zwein rechen	die waeren lobelich
do sprach div frowe Chriemh'	ich han einen man
daz elliv disiv riche	zvo sinen henden solden stan
Des anwtwrt ir Prunhilt	daz mohte vil wol sin
ob niemen mere enlebte	wan sin vn– din
so mohten im div riche	wol wesn vndertann
die wile aber lebt Gunther	so chundez nimmer ergan
Do sprach aber Chriemh'	nv sihstv wier stat
wie rehte herrenliche	er vor den rechen gat
alsam der liehte mane	vor den sternen stat
des mvz ich wol von schulden	tragen vrolichen mvot
Do sprach div hvsfrowe	swie wætlich si din man
swie schone vn– swie biderbe	so mvstv vor im lan
Gunthern den rechen	den edeln prvder din
der mvz vor allen kunigen	mit lobe wærliche sin
Des antwrt ir Chriemh'	so tiwer ist wol min man
daz ich in ane schulde	niht gelobet han
an vil manigen tvgenden	ist sin ere groz
gelovbestv des	Prvnh'	er ist wol Gunthers genoz
Iane soltv mir ez	Chriemhilt	zarge niht vervan
wande ich doch ane schulde	die rede niht han getan
ich hort si iehn beide	do ihs alrerste sach
vn– da des kuniges wille	am mime libe geschach
<vn–> da er mine minne	so ritterlich gewan
do iach des selbe Sivrit	er w re skuniges man
des han ich in fvr eigen	sit ihs in horte iehn
do sprach div frowe Chriemhilt	so wær mir vbel geschehn
Wie heten so geworben	die edeln bruder min
daz ich eigen mannes	wine solde sin
des wil ich dich	Prunh'	vil vriuntlichen biten
daz dv die rede lazest	mit vil minneklichen siten
Ine mag ir niht gelazen	sprach do des kuniges wip
zwiv sold ich verchiesen	so maniges rechen lip
der uns mit dem kunige	ist dienstlich undertan
mich mvete daz ich so lange	niht zinsse von im gehabt han
Dv mvst in von im verchiesen	daz er dir nimmer bi
wone deheiner dienste	er ist tivrrer danne si
Gunther minn brvder	dv solt nimmer daz gelebn
daz er dir zinss deheinen	von sinen landen mvze gebn
Dv zivhest dich ze hohe	sprach aber des kuniges wip
nv wil ich sehn gerne	ob man den dinen lip
habe ze solhen eren	als man den minen tvot
die frowen waren beide	harte zornich gemvot
Do sprach div frowe Chriemh'	daz mvz et nv geschehn
sit dv mines mannes	fvr eigen hast veriehn
nv mvozen hivte chiesen	der zweier kunige man
ob ich vor kuniges wibe	tvrre zvo der kirchen gan
Ich laze dich wol schowen	daz ich bin adel vri
min man ist verre tiwere	danne der dine si
da mite wil ich selbe	niht bescholten sin
dv mvste daz hinte chiesen	wie div eigene div din
ze hove ge vor rechen	in Buregonde [32r]lant
ich wil selbe wesn edeler	danne iemen habe bechant
deheine kuniginne	div chrone ie her getrvoch
do hvop sich vnder den frowen	grozes nides genvoch
Do sprach aber Prunh'	wiltv niht eigen sin
so mvstv dich scheiden	von den frowen min
mit dinem ingesinde	da wir zem mvnster gan
entriwen	sprach do Chriemh'	daz sol werden getan
Nv kleidet ivch	min mægede	sprach Sivrides wip
ez mvz ane schande	beliben hie min lip
ir svlt daz lazen schowen	vn– habt ir riche wat
si mac sin lovgen gerne	des Prunh' veriehn hat
Man moht in lihte raten	si svchten richiv chleit
da wart vil wol gezieret	manic frowe vn– meit
do gie mit ir <gesinde>	des edeln wirtes wip
ze wnsche wart gechleidet	der schonen Chriemh' lip
mit drin un– vierzech meiden	di brahtes an den Rin
die trugen liehte pfellel	geworht in Arabin
sus chomen zv dem munster	die meide wolgetan
in warten vor dem huose	alle Sivrides man
Die lute nam des wnder	wa von daz geschach
daz man die kuniginne	nv gescheiden sach
daz si niht bi ein ander	giengen alsam ê
da von wart manigem degene	sit vil sorchlichen we
Hie stvnt vor dem munster	daz Guntheres wip
do hete kurcewile	vil maniges rechen lip
mit den schonen frowen	der si da namen war
do chome div edel Chriemh'	mit maniger herlichen schar
Swaz kleider ie getrugen	edeler ritter kint
wider ir gesinde	was iz gar ein wint
si was so rich des gvtes	daz drizech kunige wip
niht mohten wol erzivgen	daz tet der Chriemh' lip
Ob iemen wnschen solde	der chunde niht gesagn
daz man so richer chleider	geschehe ie mer getragn
als in der wile trvogen	ir meide wolgetan
wan ze leide Prunhilde	ez hete Chriemh' verlan
Zesamne si do chomen	vor dem munster wit
ez tet div husfrowe	durch einen grozen nit
die edeln Chriemh'	hiez si stille stan
ia sol vor kuniges wibe	nimmer eigen div gegan
Do sprach div frowe Chriemh'	zornic was ir mvot
chundest noch geswigen	daz wære dir gvot
dv hast geschendet selbe	den dinen schonen lip
wie mac immer chebse	mit rehte werden chuniges wip
Wen hastv hie verchebset	sprach des kuniges wip
daz tvn ich dich	sprach Chriemh'	den dinen schonen lip
minnet erste Sivrit	min vil lieber man
ia enwas ez niht min brvoder	der dir den magetvom an gewan
War chomen dine sinne	ez was ein arger list
zwiv lieze du in minnen	sit er din eigen ist
ich hore dich	sprach Chriemh'	ane alle schulde klagn
entriwen	sprach do Privnh'	daz wil ich Gunthere sagn
Dich hat din vbermvete	sprach Chriemh'	betrogen
dv hast mich ze dienste	mit rede dich an gezogen
daz wizze in rehten triwen	ez ist mir immer leit
getriwer hein[32v]liche	wirde ich dir nimmer mer bereit
Prvnh' do weinde	Chriemh' niht langer lie
vor des kuniges wibe	inz mvnster si do gie
mit ir ingesinde	do hvop sich grozer haz
des wrden liehtiv ovgen	vil starche trvebe vn– naz
Swaz man gote gediente	oder iemen da gesanch
des duhte Prunh'	div wile gar ze lanch
<wande> ir was vil trvebe	der lip vn– al der mvot
des mvsin sit engelten	rechen chvene vn– gvot
Prvnh' mit ir frowen	gie fvr daz munster stan
si gedahte	mich mvz Chriemh'	mere horen lan
des mich so lvte <zihet>	daz <worthorte> wip
vn– hat er <sichs> gervemet	ez gat Sivride an den lip
Nv chome div <frau> Chriemh'	mit manigem chvnen man
do sprach div husvrowe	ir sult mich ez lan <verstan>
<ir> iahet min ze chebsen	daz sult ir lazen sehn
vn– sult ez hie bew ren	wa mir daz laster si geschehen
Do sprach div schone Chriemh'	ir moeht mich lazen <gan>
ich erzivgez mit dem golde	daz ich an der hende han
daz brahte mir min vriedel	do er erste bi dir gelach
nie gelebte Prunh'	deheinen leidern tach
Diz golt ich wol erchenne	ez wart mir verstoln
sprach div kuniginne	vn– ist lange mich verholn
ich chvm es an ein ende	wer mirz habe genomen
die frowen beide waren	in groz vngemvote chomen
Do sprach aber Chriemh'	ine wils niht wesn diep
dv mohtes wol gedaht han	vn– wære dir ere liep
ich	erzivgez mit dem gurtel	den ich hie vmbe han
daz ich ez niht enlivge	ia wart min Sivrit din man
Von Ninnive der siden	si den porten trvoch
von edelem gesteine	gvot was er genvoch
do den Prunh' gesach	weinen si began
daz mvse vreischen Gunther	vn– alle Buregonde man
Do sprach div kuniginne	heizet her gan
den fursten vom Rine	ich wil in horen lan
wie mich hat gehoenet	siner swester lip
si sagt hie offenliche	ich si Sivrides wip
Der kunic chome mit rechen	weinen er do sach
die sinen truetinne	wie gvtlich er sprach
saget mir	liebiv frowe	waz ist iv getan
si sprach	vil lieber herre	von schulden mvoz ich trurich stan
Von allen minen eren	mich div swester din
gerne wolde scheiden	dir sol geklaget sin
si giht	mich habe gechebset	Sivrit ir man
do sprach der kunic Gunther	so hetes vbele getan
Si treit hie minen gurtil	den ich lange han verlorn
vn– ovch min guldin vingerlin	daz ich ie wart geborn
daz mvoz mich immer riwen	dvne beredest mich
kunic	der grozen schanden	daz diene ich immer vmbe dich
Do sprach der kunic Gunther	nv lat in her gan
hat er sichs gervemet	daz sol er horen lan
oder sin mvz lovgen	der helt vz Niderlant
den Chriemh' <vriedel>	hiez man bringen sa zehant
Do der herre [33r]Sivrit	die ungemvoten sach
ern wiste niht der mære	wie balde er do sprach
waz weinent dise frowen	daz het ich gerne erchant
oder von welhen schulden	der kunic habe nach mir gesant
Do sprach der chunic Gunther	daz ist mir durch dich leit
mir hat min frowe Prunh'	ein mære hie geseit
dv habst dich des gervmet	daz dv ir schonen lip
erste habest geminnet	daz seit frowe Chriemh' din wip
Do sprach der herre Sivrit	un– hat si daz geseit
e daz ich erwinde	ez sol ir werden leit
un– wil dir daz enpfuren	vor allen dinen man
mit minen hohen eiden	daz ichs ir niht gesaget han
Do sprach der kunich von Rine	daz soltv lazen sehen
daz gerihte daz dv bivtest	vn– mac daz hie geschehn
aller valscen dinge	wil ich dich ledic lan
man hiez zvo zeime ringe	die stolzen Buregonde gan
Sivrit gein dem eide	hohe bot die hant
do sprach der kunic riche	mir ist so wol erchant
iwer groz vnschulde	ich wil ivch ledic lan
des ivch min swester zihet	daz ir des nine habt getan
Do sprach aber Sivrit	genivzet es min wip
daz si so hat betrubet	den Prunhilde lip
daz ist mir sicherlichen	ane maze leit
do sahen zvo zein ander	die guten ritter gemeit
Man sol so frowen ziehen	sprach Sivrit der degn
daz si vppekliche spruche	lazen vnder wegen
verbivt ez dime wibe	der minen tvon ich sam
ir grozen vnfvge	ich mih wærlichen scam
Mit rede was gescheiden	manic schone wip
do trvret also sere	der Prunh' lip
daz ez erbarmen mvose	die Guntheres man
do chom von Tronege Hagene	zv siner frowen gegan
Er <vragte> waz ir wære	weinende er si vant
do sagtes im div mære	er lobt ir sa zehant
daz ez erarnen mvse	der <Chriemhilde> man
oder ern wolde nimmer	dar vmbe vrolich gestan
Zv der rede chom Ortwin	vn– ovch Gernot
da die helde rieten	den Sivrides tot
dar zvo chom ovch <Giselher>	der edeln Vten kint
do er ir rede gehorte	er sprach vil gutlichen sint
Owe	ir guten knehte	warvmbe tvot ir daz
iane gediente Sivrit	nie alsolhen haz
daz er darvmbe solde	verliesen sinen lip
ia ist es harte lihte	darvmbe zvrnent div wip
Svln wir govche ziehen	sprach aber Hagene
des habent lvzzil ere	so gvte degene
daz er sich hat gervemet	der lieben frowen min
darvmbe wil ich sterben	ez enge im an daz leben sin
Do sprach der kunic Gvnther	ern hat uns niht getan
wan getriwer dienste	man sol in lebn lan
waz tovg ob wir dem degene	wærn nv gehaz
er was vns ie getriwe	vn– tet vil willechliche daz
Do sprach vzer Mezzen	der degen Ortwin
iane kan in niht gehelfen	div groze sterche sin
erlovbt mirz min [33v]herre	ez mvoz im werden leit
do heten im die degene	ane schulde widerseit
Do liezen siz beliben	spilen man do sach
hey waz man starcher schefte	vor dem munster brach
vor Sivrides wibe	alzvo dem sale dan
do wrden in vnmvote	genvge Guntheres man
Sin gevolgete niemen	niwan daz Hagene
riet alle cite	Gunther dem degene
ob Sivrit niht enlebte	so wrde in vndertan
vil der kunige lande	der helt do trvoren began
Er sprach	nv lat beliben	den mortlichen zorn
er ist uns ze selden	vn– zen eren geborn
ovch ist so grimme chvene	der vil starche man
ob er sin innen wrde	sone torst in niemen bestan
Nein ich	sprach do Hagene	ir mvgt wol stille dagn
ich kanz heinliche	wol also an getragen
daz Prunh' weinen	sol im werden leit
ia mvoz im von Hagene	immer wesn widerseit
Do sprach der kunic Gunther	wie mohte daz ergan
des antwrt im Hagene	ich wilz ivch horen lan
wir heizen boten riten	zv zvns in daz lant
widersagen offenliche	die hie niemen sin bechant
So iehet vor den gesten	daz ir vn– iwer man
wellet herverten	also daz ist getan
so lobt er in die reise	des vlivset er den lip
da man in mac verhowen	div nnære saget mir sin wip
Der kunic gevolget vbele	Hagene sinem man
vil michel vntriwe	begunden tragen an
ê iemen daz erfunde	die rechen vz erchorn
von zweier frowen bagen	wart vil der degene verlorn