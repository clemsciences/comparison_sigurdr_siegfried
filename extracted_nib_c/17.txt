<Do> erbiten si der nahte	vn– fvren vber Rin
von heleden chunde nimmer	wirs geiaget sin
ein tyer daz si da slugen	daz weinten edeliv kint
ia mvsin sin engelten	vil gvte wigande sint
Von grozer vbermvete	mvgt ir nv horen sagn
vn– von starcher rache	do hiez Hagen tragn
Sivride den herren	von Nibelunge lant
fvr eine kemenaten	da man Chriemh' vant
Er hiez in also toten	legn an die tvr
daz si in da solde vinden	so si der gienge fvr
hin zer mettine	e daz ez wrde tac
der div frowe Chriemh'	deheine selten verlac
Man lvote da zem munster	nach gewonheit
do wachte div frowe	vor ir manige meit
si bat ir balde bringen	lieht un– ir gewant
do chom ein kamerære	da er Sivriden vant
Er sach in blvtes roten	sin wat was elliv naz
daz ez sin herre wære	niht enwesser daz
hin zer kemenaten	daz lieht trvog an der hant
von dem vil leider mære	sit vroe Chriemhilt ervant
Do si mit ir frowen	zem munster wolde gan
do sprach der kamerære	ia sult ir stille stan
ez lit vor dem gademe	ein ritter tot erslagn
da begunde Chriemh'	harte vnmæzliche klagn
E daz si reht erfunde	daz ez wære ir man
an die Hagenen vrage	denchen si began
wier in wolde vristen	do wart ir erste leit
ir was alle ir freuden	mit sime tode widerseit
Do seich si zv der erden	daz si niht ensprach
die schonen frev[39r]delosen	ligen man do sach
der edeln frowen iamer	wart unmazen groz
do erschre si nach unchrefte	daz al div kemenate erdoz
Do sprach ir gesinde	waz ob ez ist ein gast
daz blvot ir vzem munde	von hercen iamer brast
si sprach	ez ist Sivrit	der min vil lieber man
ez hat geraten Prunh'	daz ez hat Hagene getan
Div frowe bat sich wisen	da si den rechen vant
si hvop sin schone hovbet	mit ir wizen hant
swie rot er was von blvote	si het in schier bechant
do was missevarwe	des chunen degenes gewant
Do rief vil iæmerliche	div kuniginne milt
owe mir miner leide	nvne ist dir din schilt
mit swerten niht verhowen	dv list ermorderot
vn– wesse ich wer daz tæte	ich riet im immer sinen tot
Allez ir gesinde	chlagt un– schre
mit ir vil lieben frowen	wande in starche we
vmbe ir vil edeln herren	den si da heten verlorn
do het gerochen Hagene	harte Prunh' zorn
Do sprach div iamerhafte	man sol hin gan
vn– wechen	die Sivrides man
vn– sol ovch Sigemunde	disiv mære sagen
ob er mir helfen welle	den herren Sivriden chlagen
Do lief ein bote balde	da er ligen vant
die Sivrides helede	von Nibelunge lant
mit disen leiden mæren	wachter manigen man
die sprungen ane sinne	vil balde von ir betten dan
Ovch kom der bote <schiere>	da der kunic lac
Sigemunt der herre	der slafes niht enpflac
ich wæn sin herce im sagete	daz im da was geschehn
ern mohte sinen lieben svon	lebnden nimmer me gesehn
Wachet	herre Sigemunt	wande ir svlt balde gan
ze Chriemh' miner frowen	der ist ein leit getan
daz ir vor allen leiden	an ir herce gat
daz sult ir klagen helfeo	wandez ivch sere bestat
Vf rihte sich do Sigemunt	er sprach	<waz> sint div leit
der schonen Chriemh'	di dv mir hast geseit
der bote sprach mit iamer	si mvoz von schulden chlagen
ia ist von Niderlanden	der chuone Sivrit erslagn
Do sprach der herre Sigemvnt	lat daz schimpfen sin
vn– also bosiv mære	von dem svne min
daz ir daz saget iemen	daz er si erslagn
wande ich en chunde in nimmer	vnz an min ende verklagn
Vn– welt ir niht gelovben	daz ir mich hoeret sagn
ir mvegt wol selbe hoeren	Chriemh' klagn
vn– allez ir gesinde	den Sivrides tot
vil sere erschrach do Sigemunt	des gie im groezliche not
Mit hundert sinen mannen	er von den betten spranch
si zvchten zv den handen	div scharpfen wafen lanch
si liefen zvo dem wofe	vil seneliche dan

do chomen tusint rechen	des chunen Sivri[39v]des man
Do si so iamerliche	die frowen horten chlagn
do wande sumeliche	si solden chleider tragn
iane mohten si der sinne	vor leide niht gehabn
in was vil starchiv swêre	in ir hercen begrabn
Do chom der kunic Sigemunt	da er Chriemh' vant
er sprach	owe der reise	her in <ditzce> lant
wer hat mich mines kindes	vn– ivch iwers man
bi so guoten friunden	vergebne ane getan
Hey solde ich den bechennen	sprach daz edel wip
holt enwrde im nimmer	min herce vn– ovch der lip
ich getæt im als leide	daz die mage sin
mit iamer mvesen weinen	daz wizzet	von den schulden min
Sigemvnt mit armen	den fursten vmbesloz
do wart von sinen frivnden	der iamer also groz
daz von dem starchen wofe	palas un– sal
vn– ovch div stat ze Wormz	von ir weinen erschal
Done chunde niemen trosten	daz Sivrides wip
man zoch vz den chleidern	den sinen schonen lip
den edeln kunich riche	si leiten vf den re
do was von grozem iamer	sinen luten allen we
Do sprachen sine rechen	von Nibelunge lant
in sol immer rechen	mit willen unser hant
er ist in dirre burege	der iz da hat getan
do ilten nach gewefen	alle Sivrides man
Die vz erwelten rechen	mit schilden chomen dar
einlief hundert rechen	die het an siner schar
Sigemunt der herre	den Sivrides tot
den wolde gerne rechen	des gie im wærliche not
Sine wessen wen si solden	mit strite bestan
sine tætenz Gunther	vn– sine man
mit den der herre Sivrit	an daz geiægede reit
Chriemh' si sach gewafent	do was ir grozliche leit
Swie starch ir iamer wære	vn– swie groz ir not
do vorhte si so sere	der Nibelunget tot
von Gunthers mannen	daz si ez vnderstunt
si warnt si guotliche	so frivnt noch liebe frivnde tvont
Do rief div iamers riche	min her Sigemunt
wes welt ir beginnen	iv enist niht rehte chunt
ez hat der chunich Gunther	so manigen chunen man
ir sit verlorn alle	welt ir mit strite si bestan
Mit vf erburten schilden	ze strite was in not
Chriemh' div frowe	bat vn– ovch gebot
daz siz niden solden	die rechen vil gemeit
ob siz niht wenden chunde	daz wære ir bedenthalben leit
Si sprach	herre Sigemunt	ir svlt iz lazen stan
vnz iz sich baz gefvege	so wil ich minen man
immer mit iv rechen	der mir in hat benomen
wirde ich des bewiset	ich sol im schædeliche komen
Ez ist der vbermveten	hie bi Rine vil
da von ich iv des strites	raten niene wil
si habent wider einen	ie wol drizzech man	[4or]
nv laz in got gelinngen	als si an vns gedienet han
Ir sult hie beliben	vn– dolt mit mir div leit
so ez tagen beginne	ir helde vil gemeit
so helfet mir besarchen	den minen lieben man
do sprachen die degene	daz sol werden getan
Nvne chuondiv niemen	daz wnder wol gesagn
von rittern vn– frowen	wie man die horte klagn
do wart man des wofes	in der stete gewar
vil der burgære	dic chomen gahende dar
Si klagten mit den gesten	wande in was starche leit
die Sivrides schulde	in niemen het geseit
wa von der edele reche	verlvr den sinen lip
do weinten mit den frowen	der gvten chavflvte wip
Smide hiez man gahen	bewrchen einen sarch
von edelm mærmelsteine	vil michel vn– starch
man hiez in vaste binden	mit gespenge gvot
do was al den lvten	harte trurich der mvot
Div naht div was zergangen	man sagt iz wolde tagen
do bat div edele frowe	zv dem mvnster tragen
den vil edeln toten	ir vil lieben man
swaz er da frivnde hete	die sah man weinende gan
Do man in zem <munster> brahte	vil der glocken chlanc
man horte von den pfaffen	vil michel gesanc
do chom der chunic Gunther	mit den sinen man
mit im der grimme Hagene	zv dem wofe gegan
Er sprach	vil liebiv swester	owe der laide din
daz wir der starchen leide	niht mohten vber sin
wir mvzen klagn immer	den sinen schonen lip
daz tvot ir ane schulde	sprach do daz iamerhafte wip
Wær iv dar vmbe leide	sone wær es niht geschehn
ir hetet min vergezzen	des mage ich wol nv iehn
da ich da wart gescheiden	von mime lieben man
daz wolde got von himele	wær ez mir selber getan
Dir ist von minen lvten	leides niht geschehen
sprach der kunic Gunther	des wil ich dir veriehn
die wellen sin vnschuldich	die heizet naher gen
sprach si	zvo der bare	daz wir die warheit versten
Daz ist ein michel wnder	vil dicke ez noch geschiht
swa man den mortmeilen	bi dem toten siht
so blvtent im die wnden	als ovch da geschach
da von man die sculde	da ze Hagene gesach
Die wnden vluzzen sere	also si taten ê
die ê da sere chlageten	des wart nv michel me
do sprach der kunich Gunther	ich wilz ivch wizzen lan
in slvgen schachære	Hagene hat es niht getan
Si sprach	die selben schachman	sint mir wol bechant
got laz iz noch errechen	siner friunde hant
Gunther vn– Hagene	ia habt ir ez getan
die Sivrides rechen	heten do ze strite wan	[4ov]
Do sprach aber Chriemh'	nv dolt mit mir die not
do chomen dise beide	da si in funden tot
Gernot ir bruder	vn– Giselher daz kint
in triwen si in chlageten	mit den anderen sint
Si weinten innekliche	den Chriemh' man
man solde messe singin	zvo dem munster dan
giengen allenthalben	man	<wip> unt kint
die sin doch lihte enbaren	die weinten Sivriden sint
Gernot vn– Giselher	sprachen	swester min
nv troste dich nach tode	als ez doch mvoz nvo sin
wir wellens dich ergezzen	die wil unt wir gelebn
done chunde ir trost decheinen	zer werlde niemen gegebn
Sin sarch der was bereitet	vmben mitten tac
man hvb in von der bare	da er vof lac
noch enwolde si den rechen	lazen niht begraben
des mvsen al die lvte	vil michel arebeite habn
In einen richen pfellel	man den toten want
ich wæne man da iemen	ane weinen vant
do chlagete hercenliche	Vote	ein edel wip
vn– allez ir gesinde	den sinen wætlichen lip
Do man daz gehorte	daz man zem munster sanc
vn– in gesarchet hete	vil groz wart der gedranc
durch willen siner sele	waz opfers rnan do truoch
er hete bi den vinden	gvoter frivnde doch genvoch
Do man da gote gediente	daz volch hvop sich von dan
do sprach div kuniginne	irn svlt niht eine lan
mich hinte bewachen	den voz erwelten degn
ist an sime libe	al min frevde gelegn
Dri tage un– dri nahte	wil ich in lazen stan
vnz ich mich wol geniete	mins vil lieben man
waz ob daz got gebivtet	daz mich ovch nimt der tot
so wære wol verendet	min armer <Chriemhilde> not
Zen herbergen giengen	die lvte von der stat
pfaffen un– mveniche	si beliben bat
un– allez sin gesinde	daz sin von rehte pflac
si heten naht vil arge	vn– ovch vil mvelichen tac
Ane ezzen vn– ane trinchen	beleip da manic man
die ez nemen wolden	den wart daz chunt getan
man gæb es in den vollen	daz schvof Sigemunt
do was den Nibelungen	michel arebeiten chunt
Die drîe tagecite	so wir horn sagn
di da singen <chunden>	da si mvsn tragen
vil michel arebeite	durch ir hercen ser
si baten vmbe die sele	des rechen chven vn– her
Vrbor vf der erden	div teiltes in div lant
swa so man div chloster	un– gvte lvte vant
ovch hiez si gebn den armen	der sinen habe genvoch
si tet dem wol geliche	daz si im holden willen trvoch
An dern dritten morgen	ze rehter messe cît
so was bi dem munster	der chirchof also wit
von den lantlvten	weinens harte vol
si dienten im nach tode	als man lieben frivnden sol
In den tagen vieren	ist uns [41r]gesagt daz
ze drizzech tusint marchen	oder dannoch baz
wart durch sine sele	den armen da gegebn
do was gelegn ringe	sin groziv <schoene> vn– ovch sin lebn
Do gote wart da gedienet	vn– daz man da gesanch
mit ungefugem leide	vil des volches ranch
man hiez in vz dem munster	zv dem grabe tragn
die sin doch liht enbaren	die sah man weinen vn– klagn
Vil lvote schriende	daz volch gie mit im dan
vro enwas da niemen	weder wip noch man
ê er begrabn wrde	man sanch un– las
hey waz der wisen pfaffen	bi siner bivilde was
E daz zem grabe choeme	daz Sivrides wip
do ranch mit solhem iamer	der ir getriwer lip
daz man si mit wazzer	vil diche da begoz
ez was ir ungemvete	hart vnmæzlich groz
Ez was ein michel wnder	daz si ie genas
mit klage ir helfende	vil manic frowe was
do sprach div kuniginne	ir Sivrides man
ir sult durch iwer triwe	dise genade an mir began
Lat mir nach mime leide	daz chleine liep geschehn
daz ich sin schone hovbt	noch eines mvze sehn
do bat sis also lange	mit iamers siten starch
daz man wider vf brechen	mvose den herlichen sarch
Do brahte man die frowen	da si in ligen vant
si hvop sin schoene hovbet	mit ir wizen hant
do chustes also toten	den edeln ritter gvot
ir vil liehten ovgen	vor leide weinten do blvot
Ein iæmerlichez scheiden	wart do da getan
man trvoch die frowen dannen	sine mohte niht gegan
do lac in unsinne	daz herliche wip
vor leide moht ersterben	der ir vil wnnekliche lip
Do marn den edeln herren	hete nv begrabn
leit ane maze	sah man die alle habn
die mit im chomen waren	von Nibelunge lant
vil selten wol gemvten	man do Sigemunden vant
Do was der etelicher	der drier tage lanc
vor dem starchen leide	niht az noch entranch
doch enmohten si dem libe	so gar geswichen niht
si nerten sich nach iamer	so noch genvogen geschiht
Chriemh' unversunnen	in vnchreften lac
den tac un– den abent	vnz an den andern tac
swaz iemen sprechen chvnde	daz was ir gar vnchunt
in den selben noeten	lage ovch der kunich Sigemunt
Vil chume wart der herre	wider ze sinnen braht
von dem starchen leide	chranch was gar sin maht
daz enwas niht wnder	do sprachen sine man
herre	ir sult ze lande	wir mugen niht langer hie bestan