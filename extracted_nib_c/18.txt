<Do> brahte man den herren	da er Chriemh' vant
er sprach zer kvniginne	wir svln in vnser lant
wir wæn vnmære geste	hie ze Rinne sin
min vil liebiv frowe	nv vart ir zv den landen min
Sit daz vns untriwe	ane hat getan
hie in disen landen	des ivren edeln man
des ensvlt ir niht engelten	ich wil iv wæge sin
durch mins svns liebe	des svlt ir gar ane angest sin
Ir svlt ovch haben	frowe	allen den gewalt
den iv e tet kunde	der chuone degn balt
daz lant vn– ovch die chrone	daz si iv vndertan
iv svln gerne dienen	alle Sivrides man
Do sagte man den knehten	si solden riten dan
do wart ein michel gahen	nah rossen getan
bi ir starchen uinden	was in ze wesen leit
der frowen un– ir mægeden	hiez man svchen div kleit
Do der kunic Sigemunt	wolde sin geriten
do begunden Chriemh'	ir besten frivnde biten
daz si bi ir frivnden	solde da bestan
do sprach div kuniginne	daz chunde mvlich ergan
Wie moht ich den mit ovgen	immer an gesehn
von dem mir armem wibe	so leide ist geschehn
do sprach ir bruder Giselher	vil liebiv swester min
dv solt durch dine triwe	hie bi diner mvoter sin
Die dir <da> hant betrvbet	den lip un– ovch den mvot
der bedarfstv vil chleine.	zer min eines gvot
si sprach zvo dem degene	wie chunde daz geschehn
vor leide mves ich sterben	swenne ich Hagenen solde sehn
Des tvon ich dir ze rate	vil liebiv swester min
dv solt bi dinen brvder	Giselhere sin
ich wil dich ergezzen	dines mannes tot
do sprach div kuniginne	des wær mir armen wibe not
Do ez ir der iunge	so gvotlich erbot
si begunden vlegen	Vote vn– Gernot
vn– ir getriwen mage	si baten da bestan
si hete luzzil frivnde	bi den Sivrides man
Si simt iv alle fremede	so sprach Gernot
niemen lebt so starcher	ern mvze ligen tot
daz bedenchet	swester	vn– getrostet ivren mvot
belibet bi den friunden	ez wirt iv wærlichen gvot
Do lobte si ir magen	si wolde da bestan
div ross bereitet warn	den Sigemundes man
also si wolden riten	heim in Niderlant
si heten vf gesovmet	al der rechen gewant
Do gie der herre Sigemvnt	zv Chriemh' stan
er sprach zv der frowen	die Sivrides man
iv wartent bi den rossen	wir svln riten hin
wande ich vil vngerne	bi den Buregonden bin
Do sprach div frowe Chriemh'	mir ratent frivnde min
swaz ich han der getriwen	ich svle hie bi in sin
ich habe luzzel mage	in Nibelunge lant
leit was ez Sigemunde	do er div mære an ir ervant [42r]
Do sprach der kunic Sigemvnt	daz enlat iv niemen sagen
vor allen minen magen	svlt ir chrone tragen
alsam gewaltekliche	als ir ê habt getan
irn svlt des niht engelten	daz wir den helt verlorn han
Vn– vart ovch mit vns widere	durch iwer kindelin
daz ensvlt ir so niht	frowe	verweiset lazen sin
swenne iwer svon gewæhset	der trostet iv den mvot
die wile sol iv dienen	von rechen manic helt gvot
Si sprach	herre Sigemunt	ine mac geriten niht
ich mvoz hie beliben	swaz halt mir geschiht
bi den minen magen	daz si mir helfen klagn
do begunde disiv mære	den gvten rechen missehagn
Si sprachen al geliche	so mohten wir wol gehn
daz vns allererste	wære leit geschehn
ob ir beliben woldet	bi vnsern uinden hie
so geriten hovereise	noch helde sorchlicher nie
Ir sult ane alle sorge	gote bevolhen varn
ich schaffe iv gvot geleite	vn– heiz ivch wol bewarn
zv Sigemundes lande	min liebez kindelin
daz sol vf genade	iv rechen wol bevolhen sin
Do si daz <vernamen>	daz si niht wolde dan
do weinten al gemeine	die Sivrides man
wie rehte iæmerliche	sich schiet Sigemunt
von der kuniginne	do was im vngemvete chunt
We geschehe der hochgecite	sprach der kunic her
ez geschiht von churcewile	leider nimmer mer
deheinen kuniges magen	danne vns ist geschehn
man sol vns nimmer mere	hie zen Buregonden sehn
Do sprachen offenliche	die Sivrides mann
ez mohte noch ein reise	in dizze lant ergan
so wir den reht erfunden	der vns den herren erslvoch
si hant von sinen magen	der starchen vinde genvoch
Er chuste Chriemh'	wie iæmerlich er sprach
do si niht riten wolde	vn– ez daz reht ersach
nv riten vrevden ane	heim in unser lant
alle mine sorge	sint mir erste nv bechant
Si riten vngeleitet	von Wormez zetal den Rin
si mohten sicherlichen	wol des mvtes sin
ob si in vintschefte	wrden an gerant
daz sich wem wolde	der chunen Nibelunge hant
Sine gerten vrlovbes	da ze cheinem man
do sah man Gernoten	vn– Giselhern gan
zvo zim minneklichen	in was sin schade leit
des brahten in wol innen	die helde kvn vn– gemeit
Do sprach gezogenliche	der kunic Gernot
<got> weiz daz wol von himele	an Sivrides tot
gewan ich nie die schulde	daz ich daz horte sagn
wer im hie vint wêre	ich sol in pilliche klagen
Do gab in sin geleite	Giselher daz kint
er brahte sorgende	vz dem lande sint
den kunic mit sinen rechen	heim ze Niderlant
wie luzzil man der [42v]mage	dar inne vroliche vant
Wie si nv gefuoren	des enkan ich niht gesagn
man horte zallen citen	hie Chriemh' klagn
daz ir niemen troste	daz herce vn– ovch den mvot
ez entæt ir brvder Giselher	der was getriwe un– gvot
Prvnh' div schone	mit vbermvte saz
swaz Chriemh' geweinte	vnmære was ir daz
sine wart ir rehter triwen	nimmer me bereit
sit geriet ovch ir vroe Chriemh'	ich wæn als ungefvegiv leit