Do wohs in nider landen	eins edeln kuniges chint
des vater der hiez Sigemvnt	sin mvter Sigelint
ineiner richen burge	witen wol bechant
nidene bi dem Rine	div was ze Santen genant
Sifrit was geheizen	der snelle degen gvot
er versvchte vil der riche	dvrch ellenthaften mvot
durch sines libes sterche	svochter fremdiv lant
hey waz er sneller degene	sit ze Buregonden vant
Ê daz der degen chvne	vol whse zeman
do het er solhiv wnder	mit siner hant getan
da von man immer mere	mac singen vn– sagen
des wir indisen stunden	mvzen vil von im gedagen
In sinen besten ziten	bi sinen iungen tagen
man mohte michel wnder	von Sifriden sagen
waz eren an im whse	vn– wie schone was sin lip
des heten in zeminne	div vil wetlichen wip
<MAn> zoh in mit dem vlize	als im daz wol gezam
von sin selbes tvgenden	[2r]waz zvht er an sich nam
des wrden sit gezieret	sines vater lant
daz man in zallen dingen	so rehte herlichen vant
Uil selten ane hvote	man riten lie daz kint
in hiez mit wæte zieren	sin mvter Sygelint
sin pflagen ovch die wisen	den ere was bekant
des moht er wol gewinnen	beidiv lvot vn– lant
Nv was er inder sterche	daz er wol waffen trvoch
swes er da zv bedorfte	des lag an im genvoch
do begvnder sinnen	werben schoniv wip
die trvoten wol mit eren	den sinen wetlichen lip
Do hiez sin vater <Sigemvnt>	chunden sinen man
er wolde hochgecite	mit lieben friunden han
div mære man do furte	in vremder kunige lant
den gesten vn– den chunden	gap man rosse vn– ovch gewant
Swa man vant deheinen	der ritter solde sin
von art der sinen mage	div edeln kindelin
dv ladet man zv dem lande	durch die hochgecit
mit samt dem iungen kunige	swert genamen si sit
Von der hochgecite	man mohte wnder sagen
Sigemvnt vn– Sigelint	die chvnden wol beiagen
mit gvte michel ere	des teilte vil ir hant
des sah man vil der fremden	zvzin riten indaz lant
Vier hundert swert degene	die solden tragen chleit
mit dem iungen kunige	vil manic schoniv meit
mit werche was vnmvzich	wande si in waren holt
vil der edeln steine	die frowen leiten in daz golt
die si mit porten wolden	wrchen vf ir wat
den stolzen swertdegenen	des enwas niht rat
der wirt der hiez do sidelen	vil manigem chvnen man
zeinen svnewenden	da er die hochgecite wolde han
Do gie zeinem mvnster	vil manic richer kneht
vn– vil der edeln ritter	die wisen heten reht
daz si den tumben dienten	als in was ê getan
si heten kvrzwile	vn– ovch vil maniger vrovden wan
Got man zen eren	ein messe sanc
do wart von den lvten	vil michel der gedranch
da si zeritter wrden	nach ritterlicher ê
mit also grozzen eren	daz wetlich immer me erge
Si liefen da si funden	gesatelt manic march
in hofe Sigemundes	der bvhurt wart so starch
daz man erdiezen horte	palas vn– sal
die hochgemvten degene	heten vrolichen scal
Von wisen vn– von tumben	man horte manigen stoz
daz der schefte brechen	gein dem lufte doz
trunzvne sach man vliegen	fur den palas dan
da sahen churzewile	beidiv wip vn– ovch die man
Der chunich bat iz lazen	do zoch man dan div march
man sach ovch da zebrochen	uil manige bukkel starch
vil der edeln steine	geuellet vf daz gras
an liehten schildes spangen	von hvrten daz geschehen was
Do giengens wirtes geste	da man in sitzen riet
vil der edeln spise	si von der mvode schiet
vn– win der aller beste	den man mit vollen trvoch
den vremden vn– den [2v]kunden	bot man eren da genvoch
Solcher kurcewile	si pflagen al den tac
vil der varnder diete	rwoe sich bewac
si dieten nach der gabe	die man da riche vant
des wart mit lobe gezieret	allez Sigemundes lant
Der herre hiez do lihen	sinen svn den iungen man
lant un– purge	als er e het getan
den sinen swertgenôzen	gap do vil sine hant
do liebt in do div reise	daz si chomen in daz lant
Div hochgecite do werte	vnz an den sibenden tac
Sigelint div riche	nach alten siten pflac
durch ir kindes liebe	geben rotez golt
si kundez wol gedienen	daz si ir svne warn holt
Lutzel deheinen varnden	armen man da vant
rosse vn– kleider	daz stvop in von der hant
sam si ze lebene heten	mer deheinen tac
ich wene ie ingesinde	so grozzer milte gepflac
Mit lobelichen eren	schiet sich div hochgecit
von des landes herren	hort man wol sit
daz si den iungen wolden	zeime vogete han
des enwolde in do niht volgen	Sifrit der wêtlich man
Sit daz noch beide lebten	Sigemunt vn– Sigelint
niht wolde tragen krone	noch ir liebez kint
doch wolder wesen herre	fur allen den gewalt
des in den landen vorhte	der degen kvn vn– balt
In dorfte niemen schelten	sit do er wafen genam
ia gerwoete vil selten	der reche lobesam
svchte niwan striten	sin ellenthaftiv hant
tet in zallen ziten	in vremeden richen wol bekant