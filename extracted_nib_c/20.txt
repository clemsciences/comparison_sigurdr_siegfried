<Daz> geschach in den geciten	do froe Helche erstarp
vn– daz der chunic Ezele	ein ander wip warp
do rieten sine frivnde	in Buregonden lant
zeiner werden witewen	div froe Chriemh' genant
Sit daz erstorben ware	der schoenen Helchen lip
si sprachen	welt ir immer	gewinnen edel wip
die hoehsten un– die besten	die ie kunich gewan
so nemt die selben witewen	der starche Sivrit was ir man
Do sprach der chunich riche	wie chunde daz ergan
sit ich bin ein heiden	vnt tovfes nine han
so ist div frowe christen	vn– tvot es lihte niht
ez mvoz sin ein wnder	ob ez immer geschiht
Do sprachen aber die snellen	waz ob siz lihte tvot
durch iwern namen den hohen	vn– iwer michel gvot
so sol manz doch versvochen	an daz vil edel wip
so mvgt ir gerne minnen	den ir vil wnneklichen lip
Do sprach der kunic Ezele	wem ist under iv bechant
bi Rine aller beste	lvte vn– ovch daz lant
do sprach von Bechelaren	der gvte Rudeger
ich han irkant von kinde	die edeln kuniginne her
Gunthern vn– Gernoten	die chunen ritter gvot
Giselher der iunge	ir ieslicher tvot
swaz er der hohen eren	mit tvgenden mac began
ovch hant ir alten mage	al daz selbe her getan
Do sprach der kunich riche	frivnt	dv solt mir sagn
ob si ob minen landen	chrone solde tragn
ist ir lip so schoene	so man mir hat geseit
des antwrt im Rvdeger	der reche chve[45r]ne vn– gemeit
Si gelichet sich mit schoene	wol der frowen min
Helchen der vil richen	vn– chunde niht gesin
in dirre werlde schoner	deheines kvniges wip
den si lobt ze frivnde	der mac wol trosten den lip
Er sprach	so wirbez	Rvdeger	so lieb als ich dir si
vn– sol ich Chriemh'	immer geligen bi
des wil ich dir lonen	so ich beste chan
so hastv minen willen	mit grozen triwen getan
Vzer miner chameren	so heiz ich dir gebn
daz dv vn– dine geverten	vroliche mvgt lebn
von chleidern	von rossen	des nime swaz dv wil
des gib ich dir zware	zv der boteschefte vil
Des antwrte Rvdeger	der marcgrave rich
gert ich dines gvotes	daz ware vnlobelich
ich wil din bote gerne	wesn an den Rin
mit min selbes gvote	des soltv gar ane angest sin
Do sprach der kunic Ezele	nv wenne welt ir varn
nach der vil minneklichen	got sol ivch bewarn
der reise an allen eren	vn– ovch die frowen min
des helfe mir gelucke	daz si vns genedic <mvze> sin
Do sprach aber Rvdeger	ê ich rvme dizze lant
wir mvzin ê bereiten	waffen un– gewant
schilde vn– sætele	des wir ere han
ich wil ze Rine fveren	fvnf hundert miner chuonen man
Swa man in vremden landen	<mih> un– die mine sehe
daz ir ieslicher	denne dir des iehe
daz nie kunic deheiner	also manigen man
so verre baz gesande	danne dv ze <Rine> habst getan
Ob duz	kunich riche	dar vmbe niht wellest lan
si was ir edeln minne	Sivride vndertan
dem Sigemundes kinde	den hastv hie gesehn
man mvse im grozer eren	mit rehter warheite iehn
Dar vmbe ich si niht vremde	was si des rechen wip
ia was wol also tivre	sin vil edel lip
daz ich niht versmahen	die kuniginne sol
durch ir grozen schone	so gevellet si mir wol
So wil ich iv die wareheit	sprach Rvdeger do	sagn
daz wir hinnen riten	in vier vn– zweinzich tagen
ich enbivt ez Gotelinde	der vil lieben frowen min
daz ich nach Chriemh'	selbe bote welle sin
Hin ze Bechelaren	sande Rvdeger
boten sime wibe	der marcravinne her
vn– enbot ir daz er solde	dem kunige werbn wip
si gedahte frivntliche	an der gvten Helchen lip
Do div marcgrauinne	die boteschaft vernam
der mære si sich frevte	doch weinens si gezam
ob si gewinnen solde	noch frowen alsam ê
so si gedaht an Helchen	daz tet Gotlinde we
Vzer Hunin lande	der marcgrave reit
des was der kunich Ezele	vro vn– ovch gemeit
da zer stat ze Wiene	bereite man [45v]in wat
die er fvren solde	als man vns gesagt hat
Da ze Bechelaren	im warte Gotelint
div ivnge marcgrauinne	daz Rudegeres kint
sah ir vater gerne	vn– ovch sine man
do wart ein liebez biten	von schonen kinden getan
Do der marcgrave	ze Bechelaren reit
do was in mit vlize	ir gewefen vn– ir kleit
bereitet gar ze wnsche	im un– sinen man
ir sovmer vf der straze	sah man mit in zogen dan
Do si ze Bechelaren	chomen in die stat
disinen reisgesellen	herebergen bat
der wirt vil minneklichen	vn– schvof in gvot gemach
Gotelint div riche	den wirt si niht zvngerne sach
Sam tet sin liebiv tohter	div ivnge marcgravin
div enchunde ir vater chvnfte	niht hohers mvotes sin
die von Hvnen landen	wie gerne si die sach
mit laehendem mvnde	div sveze iunchfrowe sprach
Nv si vns groze willechomen	min vater un– sine man
do wart vil groze danchen	mit vlize getan
des marcgraven kinde	von manigem rechen gvot
vil wol erchande Gotelint	des gvten Rvdegeres mvot
Do si des nahtes nahen	bi Rvdegere lach
vil minnekliche vragen	in div frowe pflach
war in gesendet hete	der kunic von Hvnin lant
er sprach	min liebiv frowe	daz sol werden dir bechant
Ich sol minne herren	werben vmbe ein wip
sit daz ist erstorben	miner frowen lip
ich wil nach Chriemh'	riten an den Rin
div sol hie zen Hvnen	gewaltech kuniginne sin
Daz wolde got	sprach Goetelint	moht uns daz heil geschehn
sit daz wir ir hoeren	so grozer eren iehen
si ergazt uns miner frowen	liht in alten tagen
mit ir hohen tvgenden	daz wir mvsin si verchlagen
Do sprach der marcgrave	trutinne min
di mit mir svln riten	hinnen an den Rin
den sult ir frivntliche	bieten iwer gvot
so helde varent riche	so sint vroelich gemvot
Si sprach	ez ist deheiner	derz von mir gerne nimt
ine geb ir ieselichem	swaz im wol gezimt
e daz ir hinnen scheidet	mit den iwern man
daz si dem wirte lobte	daz wart mit vlize getan
Hey waz man do von kamere	der richen pfellil trvoch
der wart mit den rechen	geteilet do genvoch
erfvllet vlizekliche	vonn halse vnz vf den sporn
die im da zvo behageten	die het im Rvdeger erchorn
An dem sibnden morgen	von Bechelaren reit
der wirt mit sinen degenen	wafen vn– chleit
furten si den vollen	dvrch der Baier lant
si wrden vf der strazen	dvrch rovben selten an gerant
Da die helede fvoren	niemen niht in nam
man moeht in dannen die[46r]nen	als im wol gezam
ritter un– knehte	die waren wol gechleit
der gvte marcgraue	alsvs von Bechelaren reit
Inre tagen zwelfen	si chomen an den Rin
done chunden disiv mære	niht verholn sin
man sagte dem chunige	vn– ovch sinen man
da chomen hohe geste	der wirt do vragen began
ob iemen si bechande	daz manz im solde sagn
man sah ir sovmere	so rehte swære tragn
daz si vil riche wæren	daz wart da wol bechant
man hiez si herbergen	da ze Wormez al zehant
Do die geste waren	zen herebergen chomen
do wart ir gevertes	vaste war genomen
si wndert wannen fveren	die rechen an den Rin
der wirt nach Hagene sande	ob ez im chundich mohte sin
Do sprach der von Tronege	nv lat mich si sehn
als ich si nv geschowe	ich chan iv wol veriehn
von swannen si gesendet	sin in dizze lant
si svln sin vil vremden	ine habe si schiere bekant
Inlende heten	die geste nv genomen
in vil richiv chleider	was der bote chomen
mit sinen hergesellen	ze hove si do riten
si fvrten gvtiv chleider	wol vn– spæhe gesniten
Do sprach der snelle Hagene	als ich mich chan verstan
wande ich die helde lange	niht gesehn han
si varnt dem geliche	als ez si Rvdeger
von hunischen richen	der degn chvne vn– her
Wie solde ich des getrowen	sprach der chunich zehant
daz der von Bechelaren	choeme in dizze lant
e daz <der> chunich riche	die rede vol sprach
Hagene der chvene	den gvten Rvdegern sach
Mit sinen besten frivndem	lief er zv zim dan
man sach fvnfhundert degene	von den rossen stan
do wrden wol enpfangen	die von Hvnin lannt
boten nie getrvgen	also herlich gewant
Do sprach in hoher stimme	der herre Hagene
nv sin groze willechomen	dise degene
der vogt von Bechelaren	un– alle sine man
daz grvzen wart mit eren	den snellen Hvnin getan
Des kuniges nehsten mage	chomen da man si sach
Ortwin von Mezzin	zv Rvdegere sprach
wir habn in aller wile	mere nie gesehn
geste hie so gerne	des wil ich wærliche iehn
Des grvzes si do danchten	den helden vber al
mit dem hergesinde	si giengen in den sal
da si den kunich fvnden	bi nnanigem chvnen man
der wirt do von dem sedele	gie gegen Rvdegere dan
Wie rehte frivntliche	er den gast enpfie
vn– alle sine degene	Gernot do niht enlie
ern enpfienge in ovch mit eren	vn– alle sine man
der chunic Rvdegere	fvrte bi der hende dan
Er braht in zv dem sedele	da er selbe saz
den gesten hiez man schenchen	mit willen tet man daz
mete den vil gvten	vn– den besten win
den iemen uin[46v]den chvnde	in dem lande al vmben Rin
Giselher vn– Gere	die bede warn komen
Danchwart vn– Volker	die lneten wol vernomen
von den werden gesten	si wæren hochgemvot
si enpfiengen vor dem kunige	die ritter edel vnde gvot
Do sprach zvo sime herren	der degen Hagene
ez solden immer dienen	alle iwer degene
daz vns der marcgrave	ze liebe hat getan
des solde man enpfahen	wol den Gotelinde man
Do sprach der kunic Gvnther	ine chan niht langer dagn
wie si sich gehaben beide	daz svlt ir mir sagn
Ezele vn– Helche	vzer Hvnin lant
do sprach der marcgraue	ich solz iv sagn hie zehant
Do stvnt er von dem sedele	mit allen sinen man
er sprach zv dem chunige	lat mih vrlovp han
ze sagene solhiv mære	dar vmbe ich bin gesant
von deme chunic Ezele	her zv der Buregonden lant
Er sprach	swaz man vns mære	bi iv enboten hat
div erlovb ich iv ze sagene	ane frivnde rat
ir svlt si lazen hoeren	mich vn– mine man
wande ich iv aller eren	hie ze werbene gan
Do sprach der bote here	iv enbivtet an den Rin
getriwelichen dienest	der groze voget min
vn– allen iwern frivnden	die ir mvget han
vnde wizzet	disiv boteschaft	ist in triwen gar getan
Iv bat der chunic edele	chlagen sine not
siniv lant sint verweiset	min frowe div ist tot
Helche div vil riche	ein kuniginne her
nach der min herre lidet	daz wizzet	vngefuogiv ser
Kint der edeln fvrsten	div si gezogen hat
dar an ez inme lande	vil iæmerlichen stat
die enhant nv leider niemen	der ir mit triwen pflege
des wen ovch sich vil <seine>	des kuniges sorge gelege
Nv lon im got	sprach Gunther	daz er den dienest sin
so willechlich enbvtet	mir un– den frivnden min
sinen grvoz ich gerne	hie vernomen han
den mir enbivtet Ezele	des sol er groz genade han
Do sprach von Burgonden	der herre Gernot
die werlt mac wol riwen	der schonen Helchen tot
dvrch ir manige tvgende	der si wol chunde pflegn
der rede gestvnt im Hagene	der vil zierliche degn
Do sprach aber Rvdeger	der edel bote her
sit ir mir	chunic	erlovbet	ich sol iv sagen mer
waz iv min lieber herre	her enboten hat
sit im nach miner frowen	sin dinch so chumberlichen stat
Man sagt mime herren	iwer swester si ane man
Sivrit si erstorben	ist daz also getan
so sol min frov Chriemh'	die richen chrone tragn
vor den Ezelen rechen	diz bat iv der chunic sagn
Do sprach der chunic riche	wol gezogen was sin mvot
so hoeret minen willen	ob siz gerne tvot
den wil ich iv chunden	in disen siben [47r]tagen
ê ihz an ir erfvere	zwiv solde ich Ezelen versagn
Die wile man den gesten	hiez schaffen <gvot> gemach
in wart da so gedienet	daz Rvdeger des iach
daz er da frivnde hæte	bi Guntheres man
Hagene im diente gerne	er hete im alsam getan
Alsvs beleip do Rvdeger	vnz an den vierden tac
der kunich nach rate sande	wie wiselich er pflach
vragen sine mage	ob si dvhte gvot getan
daz Chriemh' nemen solde	den chunich Ezelen ze man
Si rietenz al gemeine	wan eine Hagene
der sprach ze Gunthere	dem degene
habt ir rehte sinne	so wirt ez wol behvot
ob sis ioch volgen wolde	daz irz nimmer getvot
Warvmbe	sprach do Gunther	solde ihs volgen niht
swaz der kuniginne	liebes geschiht
des sol ich ir wol gvnnen	si ist div swester min
wir soldenz selbe werben	ob ez ir ere mohte sin
Do sprach aber Hagene	nv lat die rede stan
vn– het ir Ezelen chunde	als ich sin chvnde han
solte si in danne minnen	als ich ivch hoere iehn
so wære iv aller erste	von schulden sorgen geschehn
Warumbe	sprach do Gvnther	ich behvete wol immer daz
daz ich im chome so nahen	daz ich deheinen haz
von im mvese dvlden	vn– wrde si sin wip
do sprach aber Hagene	ez gerætet nimmer min lip
Man hiez nah Gernote	vn– Giselhere gan
ob der frowen brveder	dvhte gvote getan
daz Chriemhilt neme solde	den richen chunic her
noch widerreit ez Hagene	vn– ander niemen mer
Do sprach von Burgonden	Giselher der degn
nv mvgt ir	frivnt Hagene	noch der triwen pflegn
ergetzet si der leide	vn– ir ir habt getan
swar an ir wol gelunge	daz solt ir vngevehet lan
Ia habt ir miner swester	getan so starchiv leit
so sprach aber Giselher	der degn vil gemeit
daz si des hete schulde	ob si iv wære gram
nie man deheiner frowen	mere frevden noch genam
Daz ich da wol bechenne	daz tvn ich iv chvnt
sol si nemen Ezele	gelebt si an die stvnt
si getvot uns leide	swie siz getraget an
ia gewinnet si ze dienste	daz wizzet	manigen chvenen man
Des antwrt Hagene	der herre Gernot
ez mag also beliben	vnz an ir beider tot
daz wir geriten immer	in Ezelen lant
wir svln ir leisten triwe	daz ist zen eren vns gewant
Do sprach aber Hagene	mir chan niemen widersagn
vn– sol div frowe Chriemh'	Helchen chrone tragn
si getvot vns leide	swie si gefvget daz
ir svlt ez lan beliben	daz chvmt iv rechen michel baz
Mit zorne sprach do Giselher	der edeln Voten svon
wir ensvlen niht alle	meinliche tvn
swaz liebes ir geschêhe	vro solten wir des sin
swaz ir geredet Hagne	ich diene ir durch die triwe min
Do daz Hagene horte	do wart er vngemvot
Gernot vn– Giselher	die stolzen ritter gvot
vn– Gunther der riche	gerieten sider daz
ob siz loben wolde	daz siz liezen ane haz
Do sprach der chvene Gere	so wil ich hine gan
vn– wil mine frowen	die rede wizzen lan
waz ir der kunich Ezele	her enboten hat
ob si in nemen welle	daz si mit triwen vnser rat
Do gie der snelle reche	da er Chriemh' sach
si enpfie in minnekliche	wie balde er do sprach
ir mvgt mich gerne grvzen	vn– gebn botenprot
ivch wil gelucke scheiden	vzir aller iwer not
Ez hat durch iwer minne	frowe	her gesant
ein der aller beste	der ie kuniges lant
besaz mit vollen eren	oder chrone solde tragn
ez werbent boten edele	daz hiezen iv die kunige sagn
Do sprach div iamers riche	iv sol verbieten got
vn– andern minen frivnden	daz si deheinen spot
an mir armen vben	waz soldich einem man
der ie hercen liebe	von gvtem wibe gewan
Si widerreit iz sere	do chomen aber sint
Gernot ir brvoder	vn– Giselher daz kint
di baten minnekliche	trosten si den mvot
ob si den chunic næme	ez wær ir wærlichen gvot
Vberwinden niemen	chunde do daz wip
daz si minnen wolde	deheines mannes lip
do baten si die rechen	nv lazet doch geschehn
ob er niht anders wellet tvon	so svlt ir Rvdegeren sehn
Daz enwil ich niht versprechen	ine welle in gerne sehn
den gvten Rvdegeren	daz laz ich wol geschehn
dvrch sine manige tvgende	wær er niht her gesant
swerz ander boten wæren	den wær ich immer vnbechant
Si sprach	ir svlt in morgen	heizen her gan
zv miner chemenaten	ich wil in hoeren lan
wes ich mich habe beraten	wil ich im denne sagn
ir wart eriteniwet	daz ir vil groezlich chlagn
Do engert ovch nihtes mere	der edel Rvdegere
niwan daz er gesæhe	die kuniginne here
er wiste sich so wisen	daz er wol an getragen
mohte swaz er wolde	ir rede im mvose wol behagen
Des andern morgens	do man frvemesse sanch
die edeln boten chomen	do wart da groz gedranch
die mit Rvdegere	ze lnofe solden gan
der sach man wol gekleidet	manigen wætlichen man
Chriemh' div vil arme	div trvrich gemvot
si warte Rvdegere	dem edeln boten gvot
der vant si in der wæte	die si alle cite trvch
da bi het ir gesinde	richer chleider genvoch
Si gie in hin begegene	zvo der tvere stan
vn– empfie vil liepliche	den Ezelen man
niwan mit zwelf gesellen	man in dar in verlie
man bot im michel ere	ir chom ein hoher bote nie
Man bat den herren sizzen	vn– sine man
die zwene marcgraven	sach man [48r]vor in stan
Gern vn– Ecgewarten	daz schvof div kuniginne
die selben boten chunden	nimmer baz gewirdet sin
Do si da wol gesazen	vn– sahn manich wip
do pflach niwan weinens	der Chriemh' lip
ir <wat> was vor <den> brusten	der heizen træhene naz
daz sach der marcgrave	der helt niht langer do da saz
Er sprach in grozen zvhten	vil edel kuniges chint
mir vn– minen geverten	di mit mir chomen sint
svlt ir	frow	erlovben	daz wir <fvr> ivch stan
vn– sagen iv div mære	durch waz wir her geriten han
Nv si iv erlovbet	sprach div kunigin
ze sagen iwer mære	also stat min sin
sprechet swaz ir wellet	des ivch dunche gvot
di boten an ir wol sahen	ir vil trvrigen mvot
Do sprach von Bechelaren	der fvrste Rvdeger
dienst un– triwe	Ezel	ein kunic her
hat iv enboten	frowe	her in dizze lant
er hat nach iwer minne	vil gvte degene gesant
Vn– enbivtet iv innekliche	frevde ane leit
der stæten frivntschefte	si er iv bereit
als Helchen miner frowen	div im ze hercen lach
ir sult nv tragen chrone	der min frowe wilen pflach
Do sprach div kuniginne	vil edel Rvdeger
wær ieman der bechande	div minen scharpfen ser
der riete mir niht trvten	noch deheinen man
wan ich vlos ein den besten	den ie frowe mer gewan
Waz mag ergezzen leides	sprach do der chvne man
wan vrivntliche liebe	swer die chan began
vn– dann der einen chivset	der im ze rehte chvmet
fvr hercenliche swære	niht so grozliche frvmet
Vn– rvchet ir ze minnen	den hohen voget min
zwelf richer chrone	svlt ir frowe sin
dar zv git iv min herre	wol drizech fvrsten lant
div hat er betwngen	mit siner ellenthaften hant
Ir svlt ovch werden frowe	vber manigen chvnen man
die ovch miner frowen	waren vndertan
vn– vil der schonen mægede	der si hete gewalt
vn– hoher rechen magen	edel	<chven> vn– balt
Darzv iv min <herre> git	daz heizet er iv sagen
ob ir gervchet chrone	bi dem chunige tragen
gewalt den aller hohsten	den Helche ie gewan
den svlt ir gewaldechliche	han ob allen sinen man
Do sprach div kuniginne	wie mohte minen lip
immer des gelvsten	deich wrde heledes wip
mir hat der tot an einem	so rehte leit getan
des ich vnz an min ende	mvz in riwen immer stan
Do sprachen aber die Hvnin	kuniginne rich
iwer leben wirt bi Ezele	so rehte lobelich
daz ir des wol vergezzet	ist daz ez ergat
wan der kunic riche	vil manigen zieren degen hat
Die miner frowen mægede	vn– iwer mægedin
svln die [48a]bi ein ander	ein gesinde sin
da bi so mohten rechen	werden wol gemvot
lat ez iv	frowe	raten	ez wirt iv werlichen gvot
Si sprach in ir zvehten	nv lat die rede stan
vnze morgen frveie	so svlt ir her gan
so wil ich iv antwrten	des ir da habet mvot
des mvsen do gevolgen	die rechen chvne un– gvot
Do si zen herbergen	alle chomen dan
do hiez div frowe Chriemh'	nach <Giselhere> gan
vn– ovch nach ir mvoter	si saget in beiden daz
daz si gezæme weinen	vn– niht anders baz
Do sprach ir brvoder Giselher	swester	mir ist geseit
vn– wilz ovch gelovben wol	daz elliv diniv leit
Ezel der chunic swende	vn– nimstv in ze man
swaz ander iemen rate	so dunchet ez mich gvot getan
Er mac dich wol ergezzen	sprach aber Giselher
vonme Roten zv dem Rine	vf bi Elbe vnz an daz mer
so ist ir deheiner	also gewaltich niht
dv maht dich frevn balde	sor din ze kuniginne giht
Si sprach zvo zir brvder	zwiv rætestv mir daz
chlagen un– weinen	mir immer zæme baz
wie solde ich vor rechen	da ze hove gan
wart min lip ie schone	des bin ich ane getan
Vote	ir beider mvoter	sprach ir tohter zvo
swaz dine brveder raten	vil liebez chint	daz tvo
nv volge dinen frivnden	so mach dir wol geschehen
ich han dich doch so lange	in grozem leide gesehn
Do bat si got den riche	fvgen ir den rat
daz si ze gebene hete	golt	<silber> vn– wat
sam bi ir ersten manne	do der noch was gesvnt
si gelebte doch nimmer mere	sit so vroliche stvnt
Do gedahtes in ir sinne	sol ich minen lip
gebn einem heiden	ich bin ein christen wip
des mvse ich von der werlde	groz itewize han
gêb er mir elliv riche	so ist ez immer vngetan
Da mite siz lie beliben	die naht unz an den tac
div frowe in vil gedanchen	an ir bette lac
div ir vil liehten ovgen	wrden trvchen nie
vnze si aber den morgen	hin zer mettine gie
Ze rehter messecite	die herren waren chomen
si heten aber ir swester	vnder hende genomen
ia rieten si ir minnen	den chunic vz Hvnen lant
die frowen ir deheiner	vil luzzil vroliche vant
Si baten dar gewinnen	die Ezelen man
Rvdeger der riche	biten do began
die frowen minnekliche	waz si nv wolde tvon
ob si ze manne wolde	des kunic Botelunges svon
Si iach daz si geminnen	nimmer mere wolde man
do sprach der marcgrave	daz wære missetan
zwiv woldet ir verderben	also sconen lip
ir mvget noch mit eren	werden hohes rechen wip
Niht half daz si gebaten	vnze Rvdeger
sprach in heinliche	die kuniginne her	[49r]
er wolde si ergezzen	swaz ir ie geschach
ein teil begundir senften	ir vil vnsenftez vngemach
Er sprach	frowe here	lat iwer <weinen>
ob ir zen Hvnin hetent	niemens danne min
getriwer miner frivnde	vn– ovch der minen marn
er mveses sere engelten	vn– het iv iemen iht getan
Da von ein teil geringet	wart do der frowen mvot
si sprach	so swert mir	Rvdeger	swaz mir iemen tvot
daz ir mir sit der næhste	der reche miniv leit
do sprach der marcgrave	des bin ich	frowe	bereit
Mit allen sinen mannen	swor ir do Rvdeger
mit triwen immer dienen	vn– daz die rechen her
ir nimmer niht versageten	vz Ezelen lant
des si ere habn solde	des sichert ir Rvdegeres hant
Do gedahte div getriwe	sit daz ich frivnde han
also vil gewnnen	nv sol ich reden lan
die lvte swaz si wellen	ich iamerhaftez wip
waz ob noch wirt errochen	mins vil lieben mannes lip
Si gedahte	sit daz Ezele	der rechen hat so vil
sol ich den gebieten	so tvn ich swaz ich wil
er ist ovch wol so riche	daz ich ze gebene han
mich hat der mordær Hagene	des minen ane gar getan
Si sprach ze Rvedegere	het ich daz vernomen
daz er niht wære ein heiden	so wolde ich gerne chomen
swar er hete willen	vn– næme in zeinem man
do sprach der marcgrave	die rede svlt ir	frowe	lan
Ern ist niht gar ein heiden	des svlt ir sicher sin
ia was vil wol becheret	der liebe herre min
wan daz er sich widere	vernogieret hat
wolt ir <in> frowe minnen	so mohte sin noch werden rat
Ovch hat er so vil rechen	in christenlicher ê
daz iv bi dem kunige	nimmer wirdet we
ir mvegt ovch lihte erwerben	daz der fverste gvot
wider ze gote wendet	beide sele vn– mvot
Do sprachen aber ir brveder	lobt ir swester min
iwer vngemvete	svlt ir nv lazen sin
si gertens also lange	daz ir vil trvrich lip
lobte vor den degenen	si wrde Ezelen wip
Si sprach	ich mvz iv volgen	ir armiv kunigin
daz ih var zen Hvnin	so daz nv mac gesin
swenne ich die frivnt gewinne	die mich fvren in sin lant
des bot div kuniginne	vor den degn ir hant
Do sprach der marcgrave	habt ir zwene man
dar zvo han ich ir mere	ez wirdet wol getan
daz wir ivch mit den eren	bringen vber Rin
ine laze ivch nv niht langer	hie zen Buregonden sin
Fvnf hundert miner manne	vn– ovch der mage min
die svln iv hie dienen	vn– ovch da heime sin
swie ir in gebietet	ich selbe tvon alsam
so ir mich ermant der mære	daz ihs nimmer mich gescham
Nv heizet iv bereiten	iwer pferitchleit
die Rvdegeres ræte	iv nimmer werdent leit
vn– sagetez iwern mægeden	die ir da fvren welt
ia chumet vns begegene	<vil> manic vz erwelter [49v]helt
Si heten noch gesmide	daz man da vor reit
bi Sivrides ziten	daz si vil manige meit
mit eren mohten fvren	so si wolden dan
hey waz man gvter sætele	den schonen frowen gewan
Ob si da vor getrvgen	deheiniv richen chleit
der wart in zv der verte	vil manigez nv bereit
wande in von dem chunige	so vil gesaget wart
si slvzzen vf die kisten	die ê stunden wol bespart
Si heten groz vnmvoze	vnz an den zwelften tac
si svochten vz den valden	des vil dar inne lach
Chriemh' hiez entsliezen	balde ir chameren dan
si wolde machen riche	alle Rvdegeres man
Si hete noch des goldes	von Nibelunge lant
si wande ez da zen Hv^nin	teilen solde ir hant
daz iz sehs hundert moere	ninder chunden tragen
div mære horte Hagene	da von Chriemh' sagen
Er sprach	sit mir Chriemh'	doch nimmer wirdet holt
so mvoz ovch hie beliben	daz Sivrides golt
zwiv solde ich minen vinden	lan so michel gvot
ich wæiz wol daz div frowe	wnder mit dem schazze getvot
Vn– bræhte si in zen Hvnin	ich wil gelovben daz
er wrde doch zerteilet	niwan vf minen haz
sine habent ovch niht der rosse	die in solden tragen
in wil behalten Hagene	daz sol man Chriemh' sagen
Do si vernam div mære	do wart ir grimme leit
ez wart ovch den kunigen	allen drin geseit
si woldenz gerne wenden	do des niht geschach
Rvdeger der edele	dar zvo herliche sprach
Vil richiv kuniginne	zwiv chlaget ir daz golt
iv ist der chvnic Ezele	in der maze holt
gesehent ivch siniv ovgen	er git iv also vil
daz irz zerteilet nimmer	des ich iv eide swern wil
Do sprach div chvniginne	vil edel Rvdeger
ez gewan nie kuniges tohter	die richeite mer
denne der mich Hagene	ane hat getan
do chome der starche Gernot	hin zer chameren gegan
Mit gewalt des chuniges slvzzil	stiez er an die tver
golt daz Chriemh'	reichte man derfver
ze drizzech tvsint marchen	oder dannoch baz
hiez er nemen die geste	liep was Gunthere daz
Do sprach von Bechelaren	der Gotelinde man
ob ez min frowe Chriemh'	allez moehte han
swaz sin ie wart gefveret	von Nibelunge lant
sin gervret nimmer nnarche	min noch der kuniginne hant
Lat ez nemen	frowe	swerz gerne haben wil
ich brahte vz mime lande	des minen also vil
daz wir <es> vf der straze	habn gvten rat
vn– unser choste hinnen	mit vollen herlichen stat
Da vor in aller wile	erfullet zwelf schrin
des aller besten goldes	daz inder mohte sin
heten noch ir meide	daz fvrte man von dan
mit der chuniginne	daz ander [5or]mvsin si da lan
Gewalt des vbelen Hagenen	der duhte si ze starch
si het ir opfer goldes	noch wol tusint march
daz teilte si der sele	irs vil <lieben> man
daz dvohte Rvdegere	in grozen triwen getan
Do sprach div frowe Chriemh'	wa nv	frivnde min
die dvrch mich ellende	zen Hunin wellen sin
vn– mit mir svln riten	in Ezelen lant
die nemen golt daz mine	vn– chavffen rosse vn– ovch gewant
Des antwrte ir schiere	der marcgrave Ekkewart
sit ich iwer gesinde	ie von erste wart

so entweich ich iv nie triwen	sprach der chune degn
vn– wil iv immer dienen	die wile wir beide lebn megn
Ich wil ovch mit mir fveren	hundert miner man
der ich iv ze dienste	wol mit triwen gan
wir sin vngescheiden	ez entvo der tot
der rede neig im Chriemh'	daz irz der helt so wol erbot
Do zoh man dar die moere	si wolden varn dan
da wart vil michel weinen	von frivnden getan
frov Vote div gvote	vn– manic schoene meit
die zeigeten daz in wâre	nach der kuniginne leit
Hvndert schoner megede	div frowe mit ir nam
die wrden so gechleidet	als in daz wol gezam
vf ir vil liehten bovge	die træhene vielen nider
si gelebten vil der frevde	dort bi Ezelen sider
Ir brvoder chomen beide	Giselher un– Gernot
mit ir ingesinde	als in ir zvht gebot
do wolden si beleiten	ir liebe swester dan
ovch fvrten si ir degene	mit in wol tvsint chune man
Do chom der snelle Gere	vn– ovch Ortewin
Rvmolt der chuchenmeister	da mite mvse sin
si schvfen die nahtselde	der frowen vf den wegn
Volcher was ir marschalch	der solde ir herberge pflegen
Nach chussen michel weinen	wart da vil vernomen
ê daz si von der burge	ze velde wærn chomen
vz riten vn– giengen	die sis niene gebat
do reit der chunic Gunther	mit ir ein wenich fver die stat
ê si von huse fveren	si heten fver gesant
ir boten harte snelle	in der Hunin lant
die dem chvnige sageten	daz im Rvdeger
ze wibe hete gewnnen	die edeln chuniginne her
Di boten strichen sere	in was der reise not
durch die grozen ere	vn– durch richiv potenbrot
do si ze lande waren	mit den mæren chomen
do het der chunic Ezele	nie so liebes niht vernomen
Durch disiv lieben mære	hiez der chunich gebn
den boten solhe gabe	daz si wol mohten lebn
mit frevden immer mere	dar nach vnze an ir tot
mit liebe was verswnden	des chuniges chumber vnde <NOT>