<Die> boten lazen riten	vn– tvn iv daz erchant
wie div kvniginne	fvre dvrch daz lant
der wa von ir cherten	ir brvder beide wider
si heten ir so gedienet	daz sis in mvse danchen sider
Vrlovbes von ir gerte	do vil manic degen
si mvsin sich ze Vergen	der reise hine bewegn
do si wider wolden	riten an den Rin
done mohtez ane weinen	von lieben frivnden niht gesin
Giselher der snelle	sprach zer swester sin
swenne daz dv	frowe	bedurfen wellest min
ob dir iht gewerre	daz tvo mir bechant
so rite ich dir ze dienste	in daz Ezelen lant
Die ir sippe waren	die chustes an den munt
vil minneklichez scheiden	chos man an der stvnt
die snellen Burgonden	von Rvdegeres man
do fvrt div kuniginne	manige magt wolgetan
Hundert vn– viere	die trugen pfawen chleit
von genagelten richen pfellen	vil der schilde breit
man fvrte bi den frowen	nahen vf den wegn
do nam ovch vrlovp Volker	der vil zierliche degn
Do si vber Tvonowe	chomen in Beyerlant
do wrden disiv mêre	witen bechant
daz zen Hunin fvere	Chriemh' div kunigin
des frevt sich ir Oeheim	ein bischof der hiez Pilgerin
In der stat ze Pazzowe	was er bisschof
die herberge wrden lære	vn– ovch des fvrsten hof
si ilten gegen den gesten	vf in Bayerlant
da der bisscof Pilgerin	die schonen Chriemh' vant
Sinem ingesinde	was daz niht ze leit
daz si ir volgen sahen	so manige schone meit
da trvote man mit ovgen	der <edeln> ritter chint
vil riche herberge	gap man den edeln gesten sint
Da ze Pledelingen	schvf man in gemach
daz volch man allenthalben	zvo zin riten sach
man gab in willechliche	des si bedorften da
si namenz wol mit eren	als tet man sider anderswa
Div frowe mit ir oeheim	ze Pazzowe reit
ez was den burgæren	darinne niht ze leit
daz dar chomen solde	des fursten swester chint
si wart vil wol enpfangen	von den kovflvten sint
Daz si beliben solden	der bisscof hetes wan
do sprach der marcgrave	es enmac niht ergan
wir mvzin nider riten	in der Hvnin lant
vns wartet vil der degene	wande ez in allen ist bechant
Disiv mære ovch wiste	div schone Goetelint
si bereite sich mit vlize	gein ir frowen sint
ir het enboten Rvdeger	daz in daz dvhte gvot
daz si der kuniginne	da mite troste den mvot
daz si ir rite engegene	mit den sinen man
vf zvo der Ense	do daz wart getan
do sah man allenthalben	vil vnmvoze pflegn	[51r]
durch der geste liebe	si mvsin rowe sich bewegn
Si was der næhsten nahte	ze Everdingen chomen
gnvoge vz Bayerlande	solden si han genomen
den rovp vf der straze	nach ir gewonheit
so heten si den gesten	erboten eteslichiv leit
Daz hete wol behvetet	der edel Rvedeger
er fvorte tvsint ritter	vn– dannoch mer
do was oech chomen Gotelint	des marcgraven wip
mit ir fvor herrenliche	vil maniges chvnen rechen lip
Do si vber die Trvone chomen	bi Ense vf daz velt
do sah man vf gespannen	hvetten vn– gezelt
da die geste solden	die nahtselde han
von Rvdegeres frivnden	wart in dienste vil getan
Gotelint div schoene	die herberge lie
hinder ir beliben	vf den wegn gie
mit chlingenden zoemen	die moere wolgetan
der antfanch wart vil schoene	liep was iz Rvdegere ir man
Di in ze beden siten	chomen vf den wegen
die riten vroliche	der was vil manic degen
si pflagen ritterschefte	daz sach vil manic meit
ovch was der helede dienest	den schonen frowen niht ze leit
Do zvo den gesten chomen	die Rvdegeres man
vil der trvonzvne	sach man ze berge gan
von den rechen handen	mit ritterlichen siten
da wart wol ze prise	vor den frowen geriten
Daz liezen si beliben	do grvzte manic man
vil gvtlich ein ander	do fvrten si von dan
die schonen Gotelinde	da si Chriemh' sach
die frowen dienen chunden	die musin liden vngemach
Der voget von Bechelaren	zv sime wibe reit
der edelen marcgrauinne	was daz niht ze leit
daz er so wol gesunder	was von Rine chomen
ia was ir vil ir sorgen	mit grozen vrevden benomen
Do si in het enpfangen	er <si> hiez vf daz gras
erbeizen mit den frowen	swaz ir da mit ir was
mit dienste was vnmvzich	da vil manic man
der wart den schonen frowen	mit grozem vlize getan
Do sach div kuniginne	hie Gotelinde sten
mit ir ingesinde	si lie niht naher gen
daz pferit mit dem zovme	zvchen si began
si bat sich heben balde	nider von dem satel dan
Den bisscof sach man wisen	siner swester chint
 in vn– Ekkewarten	zvo Gotelinde sint
da wart vil michel wichen	an der selben stvnt
do chuste div ellende	an der marcgrauinne munt
Do sprach vil minnekliche	daz Rvdegeres wip
nv wol mich	liebiv frowe	deich iwern schonen lip
han in disen landen	mit frevden hie gesehn
mir enchvnde in disen citen	nimmer lieber geschehen
Nv lon iv got	sprach Chriemh'	vil edel Gotelint
sol ich gesvnt beliben	vn– Botelunges chint
ez mag [51v]iv chomen ze liebe	daz ir mich habt gesehn
in beiden was unchvnde	daz sider mvose geschehn
Mit zvhten zv zein ander	si sazen vf den chlê
die gerne frowen sahen	den was da niht ze we
ir sveziv ovgenweide	braht in hohen mvot
den wiben sam den mannen	als ez noch vil dicke tvot
Man hiez den gesten schenchen	ez was wol mitter tac
daz edel ingesinde	da niht langer lac
si riten da si fvnden	vil manige hvtten breit
da was den werden gesten	vil groziv wirtschaft bereit
Die naht si heten rowe	vnz an den morgen frvo
die von Bechelaren	bereiten sich dar zvo
wie si behalten solden	vil manigen werden gast
wol het geschaffen Rvdeger	daz in vil wenich iht gebrast
Div venster an den mvoren	sah man offen stan
div guote Bechelaren	div was vf getan
dar ine riten geste	die man vil gerne sach
den het der wirt vil edele	schaffen richen gemach
Div Rvdegeres tohter	mit ir gesinde gie
da si die kvniginne	vil minneklich enpfie
da bi was ovch ir mvoter	des marcgraven wip
mit liebe wart gegrvezet	vil maniger ivncfrowen lip
Si viengen sich bi henden	vn– giengen dan
in einen palas witen	der was vil wolgetan
da div Tvonowe	vnden hine vloz
si sazen gegen dem lvofte	vn– heten churcewile groz
Wes si nv mere pflêgen	des enchan niht gesagn
daz in so vbele zogete	daz horte man do chlagen
die Chriemh' rechen	wandez was in leit
hey waz gvter degene	mit ir von Bechelaren reit
Vil minneklichen dienest	der marcgrave in bot
do gabt div kuniginne	zwelf povge rot
der Gotlinde tohter	vn– also gvot gewant
daz si niht bezzers brahte	in daz Etzelen lant
Swie ir genomen wære	der Nibelunge golt
alle	die si gesahen	die machte si ir holt
noch mit dem chleinem gvote	daz si da mohte han
des wirtes ingesinde	wart michel gabe getan
Da widere bot do ere	div frowe Gotelint
den gesten von dem Rine	so minnekliche sint
daz man do der fremden	harte wenich vant
sine trvgen ir gesteine	oder ir vil herlich gewant
Do si enbizzen waren	vn– daz si solden dan
von der hvosfrowen	wart geboten an
getriwelicher dienest	daz Etzelen wip
do wart ovch vil getrvtet	der schonen iuncfrowen lip
Si sprach zer kuniginne	swenne ivch nv dunchet gvot
ich weiz wol daz iz gerne	min lieber vater tvot
daz er mich zvo ziv sendet	in der Hvnin [52r]lant
daz si ir getriwe wære	vil wol daz Chriemh' ervant
Div ros bereitet waren	fvr Bechelaren chomen
ovch het div kuniginne	vrlovp nv genomen
von Rvdegeres wibe	vn– von der tohter sin
do schiet ovch sich mit grveze	vil manic schone magedin
Ein ander si vil selten	gesahen nach den tagen
vzer Medeliche	vf handen wart getragen
manic goltvaz riche	dar inne braht man win
den gesten vf die straze	vn– bat si willechomen sin
Ein wirt <	> da gesezzen	Astolt was der nant
der wiste si die straze	nider in Osterlande
gegen Mvtaren	die Tnowe nider
da wart vil wol gedienet	der richen kuniginne sider
Der bisschof minnekliche	von siner nifteln schiet
daz si den kunic beeherte	wie vast er ir daz riet
vn– daz si ir ere chovfte	sam Helche het getan
hey waz si grozer eren	sit da zen Hvnin gewan
Zvo der Treysem brahte	man die geste dan
ir pflagen vlizzekliche	die Rvdegeres man
vnze daz die Huninn	riten vber lant
do wart der chuniginne	vil michel ere bechant
Bi der Treysem hete	der kunic von Hunin lant
eine burch vil riche	div was wol bechant
geheizen Treysenmvore	frov Helche saz da ê
vn– pflach so grozer tugende	deiz wetlich nimmer mer erge
ezen tæte danne Chriemh'	div also chvnde gebn
si mohte nach ir leide	daz liep vil wol gelebn
daz ir iahen ere	die Etzelen man
der si sit grozen vollen	bi den helden gewan
Div Etzelen herschaft	was so wit erchant
daz nnan zallen citen	in sime hofe vant
die aller besten rechen	von den ie wart vernomen
vnder kristen un– vnder heiden	die waren gein der brvte chomen
Bi im was zallen citen	daz wætlich mer erge
kristenlicher orden	vn– ovch der heiden ê
in swie getanem lebene	sich ieslicher trvoc
daz schvof des kuniges milte	daz man allen gap genvoch