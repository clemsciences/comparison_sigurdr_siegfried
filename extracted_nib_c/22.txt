<Si> was ze Treysenmvore	vnz an den vierden tac
div molte vof der straze	die wile nie gelac
sine stvbe sam iz brunne	allenthalben dan
da riten durch Osterriche	des kunic Ezelen man
Do waren ovch dem kunige	div mære nv geseit
des im von gedanchen	swnden siniv leit
wie herrenlichen Chriemh'	da chome durch div lant
er begunde vaste gahen	da er die minneklichen vant
Von vil maniger sprache	sah man vf den wegn
vor Ezelen riten	vil manigenn chvnen degen
kristen vn– heiden	vil ma[52v]nic witiv schar
da si ir frowen fvnden	si fvren vrolichen dar
Von Rvzzen vn– von Chriechen	reit da vil manic man
Polanen vn– Vlachen	den sah man ebene gan
ir pferit vn– ros div gvten	da si mit chreftin riten
swaz si site habeten	der wart vil wenich iht vermiten
Von dem lande vz Chyewen	reit ovch da manic man
vn– die wilden Pescenære	da wart des vil getan
mit den bogen schiezen	zen vogelen die da flvogen
ir pfile si vil sere	mit chraft vnz an die wende zvogen
Ein stat bi Tvonowe	lit in Osterlant
div ist geheizen Tvlme	da wart ir sit bechant
vil manic site vremde	den si nie da vor gesach
si enpfiengen da genvge	den leide sit von ir geschach
Vor Ezele dem richen	ein gesinde reit
vro	in hohem mvote	hobesch vn– ovch gemeit
wol vier vn– zweinzech fvrsten	rich un– her
daz si ir frowen sêhen	da von negerten si niht mer
Der herzoge Ramunch	vzer Vlâchen lant
mit sibenhundert mannen	chom er fvr si gerant
sam die wilden vogele	so sah man si varn
do chome der fvrste Gibeche	mit vil herlichen scharn
Hornboge der snelle	wol mit tvsint man
kerte vonme kunige	gein siner frowen dan
vil lvte wart geschallet	nach des landes siten
von den Hunin magen	wart ovch da sere geriten
Do chom von Tenemarche	der chvene Hawart
un– Irinch der starche	vor valsche wol bewart
vn– Irnfrit von Dvringen	ein fverste lobesam
die enpfiengen Chriemh'	als ez ir eren wol gezam
mit zwelf hundert mannen	die hetens in ir schar
ovch chom der herre Bloedelin	mit tusint helden dar
der Etzelen brvoder	vz der Hunin lant
der ilte mit den sinen	da er die kuniginne vant
Do chom der kunic Ezele	vn– ovch herre Dietrich
mit allen sinen degenen	da was vil lobelich
manic ritter edele	biderb vn– gvot
des wart der chvniginne	ein teil gesenftet der mvot
Do sprach von Bechelaren	der herre Rvdeger
frowe	ivch wil enpfahen	hie der kunic her
swen ich iv rate chvssen	daz sol sin getan
iane mvgt ir niht geliche	grvzen <alle> skuniges man
Do hvp man von dem moere	die kuniginne her
Ezele der riche	enbeite ovch do niht mer
er stvnt von sinem rosse	mit manigem chvnen man
man sah in vroliche	gein Chriemh' gen
Zwen fvrsten riche	als vns daz ist geseit
bi der frowen giengen	vn– habten ir div kleit
do ir der kunic Ezele	hin begegene gie
da si den fursten edele	mit chusse gvtlich enpfie
Vf rihte si ir geben[53r]de	ir varwe wolgetan
div lvhte ir vzem golde	da stvnt vil manic man
die iahen daz froe Helche	niht schoner chunde sin
da bi stvnt vil nahen	des wirtes <brvder> Bloedelin
Den hiez si chussen Rvedeger	der marcgrave rich
vnt den kunic Gibechen	da stvnt ovch her Dietrich
der rechen chuste zwelfe	daz Ezelen wip
do enpfie si svs mit grvoze	vil maniges chvnen rechen lip
In der selben wile	vn– Ezele bi ir stvont
do gebarten da die tvmben	so noch die lvte tvont
vil manigen pvneyz langen	sah man da geriten
daz taten kristen degene	vn– ovch die heiden nach ir siten
Wie rehte hurteklichen	die Dietriches man
die schefte liezen vliegen	mit trvnzvonen dan
vil hohe vber schilde	von gvter ritter hant
die si da gerne sahen	die wrden schiere bechant
Da wart von schefte brechen	vil michel chrach vernomen
do waren von dem lande	die rechen alle chomen
vn– ovch des chuniges geste	vil manic edel man
do gie der kunic riche	mit der kuniginne dan
Si sahen bi in stende	ein vil herlich gezelt
von hutten was erfvllet	alumbe gar daz velt
da si vnder solden rvowen	nach ir arebeit
von helden wart gewiset	vil manic wætlichiv meit
mit Chriemh' dannen	da si sit gesaz
vf riche gesidele	der marcgrave daz
hete so geschaffen	daz man ez vant vil gvot
do stvnt dem kunige Ezelen	harte hohe der mvot
Waz si zesamne redeten	daz ist mir vnbechant
wan zwisschen sinen handen	was ir wiziv hant
si gesazen minnekliche	da Rvdeger der degen
den kunic niht lazen wolde	der frowen heinliche pflegen
Do hiez man lan beliben	den buhvrt vber al
mit eren wart verendet	da der groze schal
do giengen zvo den hutten	die Ezelen man
man gab in herberge	vil witen allenthalben dan
Den abent zvo der nahte	si heten gvot gemach
vnz man den liehten morgen	aber schinen sach
do was gesatelet Ezelen	vn– allen sinen man
vil maniger chvrcewile	man im zen eren da began
Der chunic ez lobeliche	die Hunin scaffen bat
do riten si von Tvlme	ze Wiene zv der stat
da was vil wol gezieret	vil maniger frowen lip
si enpfiengen wol mit eren	des kunic Ezelen wip
Mit vil grozem vollen	so was in bereit
swaz si haben solden	vil manic helt gemeit
entrvsten riche sætele	die Ezelen man
sich hvp mit grozen eren	des kuniges hochgeciten an
Sine mohten niht beliben	ze Wiene in der stat
die niht geste waren	Rvdeger die bat
von der burege [53v]dannen	herbergen in daz lant
ich wæn man alle cite	bi frowen Chriemh' vant
den herren Dietrichen	vn– anders manigen degn
si heten sich der rowe	mit arebeite bewegn
durch daz si den gesten	getrosten wol den mvot
der kunic mit sinen frivnden	hete churcewile gvot
Div hochgecite was gevallen	an einen pfinxtach
do der kunic Ezele	bi Chriemh' lach
in der stat ze <Wiene>	si wæn so manigen man
bi ir ersten vriedel	nie ze dienste gewan
Si chvnte sich mit gabe	dem der si nie gesach
vil maniger darvnder	zvo den gesten sprach
wir wanden daz frov Chriemh'	niht gvetes mohte han
nv ist hie michel wnder	von ir gabe getan
Div hochgecit do werte	wol sibenzehn tage
ob chunic ie deheiner	mit warheit oder nach sage
deheine grozer gewnne	daz ist vns gar verdeit
alle di da waren	die trvgen iteniwe chleit
Si wæn in Niderlanden	da vor nie gesaz
mit so manigem rechen	da von gelovbe ich daz
was Sivrit rich des gvotes	daz er doch nie gewan
so manigen rechen edelen	als si zen Hunin mohte han
Ovch gab ir nie deheiner	zvo sin selbes hochgezit
so manigen richen mantel	lanch	<tief> vn– wit
noch so richer chleider	der si vil mohten han
so si durch Chriemh'	alle heten hie getan
Die chunden un– die geste	die heten einen mvot
daz si da niht sparten	deheiner slahte gvot
swes ieman an si gerte	daz gaben si bereit
des stvnt da vil der degene	von milte bloz ane chleit
Wie si ze Rine sæze	si gedaht an daz
bi ir vil edelem manne	ir ovgen wrden naz
si hetes vaste hæle	deiz iemen chunde sehn
ir was nach manigem leide	so vil der eren hie geschehen
Swaz iemen tet mit milte	daz was gar ein wint
vnz an Dietrichen	swaz Botelunges chint
im gegebn hete	daz was gar verswant
ovch tet da michel wnder	des milten Rvdegeres hant
Vzer Vngerlande	der fvrste Bloedelin
der hiez da machen lære	vil manigiv leitschrin
von silber vn– von golde	daz wart gar hin gegebn
man gesach nie kuniges degene	so rehte vroliche lebn
Swemmel vn– Wêrbel	die Ezelen spileman
ih wæn ir ieslicher	zer hochgecite da gewan
wol ze tvsint marchen	oder dannoch baz
da div frowe Chriemh'	bi Ezelen vnder chronen saz
An dem ahtzehenden morgen	von Wiene si do riten
da wart in ritterschefte	schilde vil versniten
von spern	die da fvrten	die rechen an der hant
svs chome der kunic Ezele	mit frevden in der Hunin lant
Ze Heimburch der alten	si waren vber naht
done chunde niemen wizzen	wol des volches aht	[54r]
mit wie getaner chrefte	si riten dvrch daz lant
hey waz man schoner frowen	in ir heymvete vant
Ze Miesenburch der richen	da schiften si sich an
daz wazzer wart verdechet	von ross vn– ovch von man
sam ez erde wære	swaz man sin vbersach
die <wegemveden> frowen	heten senfte vn– oech gemach
Zesamne was gebunden	manic schif vil gvot
daz in niht schaden chunde	die venden noch div flvot
dar vber was gespannen	vil manic gvot gezelt
sam ob si noch heten	bediv lant vn– velt
Ze Ezelen buorge	div mære chomen dan
do frevten sich dar inne	wibe vn– man
daz Helchen ingesinde	des ê div frowe pflach
gelebte bi Chriemh'	sit manigen froelichen tach
Do stvnt in lieber warte	vil manic edel meit
die von Helchen tode	heten manigiv leit
siben chunige tohter	Chriemh' noch da vant
von den was wol gezieret	allez Ezelen lant
Div iuncfrowe Herrat	noch des gesindes pflac
div Helchen swester tohter	an der vil tugende lac
div gemahle Dietriches	eins richen chuniges chint
div tohter Næntwines	div hete vil der eren sint
Von der geste chunfte	so troste sich ir mvot
ovch was dar zv bereitet	vil chreftechlichez gvot
wer chunde iv daz bescheiden	wie sit der kunic saz
sine gelebten da zen Hunin	mit deheiner chvniginne baz
Do der wirt mit sime wibe	von dem stade reit
wer ieslichiv wære	daz wart zehant geseit
der edeln kuniginne	si grvztes deste baz
hey wie gewaltekliche	sit an Helchen stat gesaz
Mit triwen hoher dienste	wart ir vil	bechant
do teilte div frowe Chriemh'	golt vn– ovch gewant
silber un– gesteine	swaz si des vber Rin
mit ir zen Hvnin brahte	daz mvse gar zerteilet sin
Ovch wrden ir mit dienste	sider vndertan
al des chuniges mage	vn– alle sine man
daz nie div frowe Helche	so gewaldechlich gebot
so si nv mvsin dienen	vnz an den Chriemh' tot
Do stvnt mit solhen eren	der hof vn– oech daz lant
daz man da zallen ziten	die churzewile vant
swar nach ieslichem	daz herce trvch den mvot
durch des kuniges liebe	vn– ovch die kvniginne gvot