<Die> boten dannen fvren	vber Hvnin lant
zvo den Burgonden	dar waren si gesant
nach drin edeln kunigen	vn– ovch nach ir man
die solden chomen Ezelen	des man gahen do began
Hin ze Bechelaren	chomen si geriten
da diente man in gerne	daz wart niht vermiten
sin dienst enbot do Rvdeger	vn– ovch Gotelint
bi in hin ze Rine	vn– ovch des marcgraven kint
Sine liezens ane gabe	von in niht schei[56r]den dan
daz deste baz gefveren	die Ezelen man
Vten vn– ir kinden	enbot do Rvedeger
sine heten in so wæge	deheinen marcgraven mer
Si enbvten ovch Prvnh'	dienste vn– gvot
triwe un– minne	vn– willigen mvot
do si die rede gehorte	die boten mvsin varn
si bat div marcgrauinne	got von himele bewarn
E daz di boten chomen	vol dvrch Bayerlant
Wærbel der vil snelle	den gvten bisschof vant
waz der do sinen frivnden	hin ze Rine enbot
daz ist mir vngewizzen	niwan sin golt also rot
daz gab er in ze minne	ritern er si lie
do sprach der bisschof Pilgerim	solde ich si sehen hie
mir wære wol ze mvote	die swester svne min
ich mach leider selten	zvo zin chomen an den Rin
Welhe wege si fvoren	ze Rine dvrch div lant
desen chan ich niht bescheiden	ir golt vn– ir gewant
daz ennam in niemen	man vorht ir herren haz
Ezel was vil gewaltich	man erchande in allen landen daz
Inre tagen zehenen	si chomen an den Rin
ze Wormze zv der veste	Wærbel vn– Swæmmelin
do sagte man div mære	den kvnigen vn– ir man
da choemen boten vremde	Gunther vragen do began
Do sprach der vogt von Rine	wer tvot vns bechant
von disen vremden rechen	die choment in daz lant
daz enwesse nieman	vnze si gesach
Hagene der chvene	der helt zvo Gunthere sprach
Uns choment niwe mære	des wil ich iv veriehn
die Ezeln videlære	die han ich hie gesehn
si hat iwer swester	gesendet an den Rin
durch die Ezelen liebe	si svln vns willechomen sin
Si riten vil bereite	fver den palas dan
ez gefvren herrenlicher	nie fvrsten spileman
des chuniges ingesinde	enpfie si sa zehant
ir rôs man herbergen	vn– hiez behalten ir gewant
Ir reisechleider waren	rich vn– so getan
daz si mit eren mohten	fvr den kunic gan
der enwolden si niht mere	da ze hove tragn
obs iemen nemen wolde	die boten hiezen daz sagn
In der selben maze	man ovch lvte vant
die ez vil gerne namen	den wart ez gesant
do leiten an die geste	verre richer wat
als ez boten kuniges	ze tragen herlichen stat
Do gie mit vrlovbe	da der kunic saz
daz Ezelen gesinde	vil gerne sah man daz
Hagene von den sedele	gein den boten spranch
vn– lief in engegene	des sagten im die chnappen danch
Durch div chvnden mære	vragen er began
wie sich gehabte Ezele	vn– ovch sine man
do sprach der videlære	daz lant gestvnt nie baz
noch wrden vro die [56v]die lvote	ich sagiv endechliche daz
Er brahtes zv den wirte	der palas der was vol
do enpfie man die geste	so man von rehte sol
minnechliche grvezen	in ander kvnige lant
Swæmmil vil der degene	da bi Gunthere vant
Der chunic gezogenliche	grvzen si began
sit willechomen beide	ir Ezelen spileman
vn– iwer hergesellen	hat ivch her gesant
der kunic von den Hvnin	zvo der Burgonden lant
Mit zvht si nigen beide	do sprach Wærbelin
iv enbivtet sinen dienest	der liebe herre min
vn– Chriemh' iwer swester	her in dizze lant
si habent vns iv heleden	in grozen triwen her gesant
Do sprach der fvrste riche	der mære bin ich vro
wie gehabt sich Ezele	so sprach der chunic do
vn– Chriemh' min swester	vzer Hvnen lant
do sprach der videlære	div mære tvn ich iv bechant
Sich gehabten chunige	ir svlt wol wizzen daz
in deheinem lande	vrolicher noch baz
vn– allez ir gedigene	die mage vn– ovch ir man
si frevten sich der reise	do wir schieden von in dan
Gnade siner dienste	die er mir enboten hat
vn– ovch miner swester	mir ist liep daz also stat
daz si so lebnt mit vrevden	der chunic vnt sine man
wande ich doch der mære	gevraget sorgende han
Die zwene ivngen chvnige	waren ovch nv chomen
wande si div mære	heten erst vernomen
dvrch ir swester liebe	die boten gerne sach
Giselher der ivnge	der zvo zin gvetlichen sprach
Ir boten soldet groze	vns willechomen sin
ob ir dicker woldet	zvns riten an den Rin
ich wæn ir frivnde fvndet	die ir gerne moehtet sehen
iv solde von vns degenen	lvzzil leides geschehn
Wir getrwoen iv aller eren	sprach do Swæmmelin
ine chvnd iv niht bewæren	mit den sinnen min
wie minneklich iv Ezele	her enboten hat
vn– iwer edeliv swester	der dinch in hoher wirde stat
Gnade vn– triwe	mant ivch des kuniges wip
vn– daz ir ie was wæge	iwer herce vn– iwer lip
vn– ze vorderst dem kunige	sin wir her gesant
daz ir gervchet riten	zvo zin in der Hvnin lant
Ez sol ovch mit iv riten	der herre Gernot
Ezele der riche	iv allen daz enbot
ob ir ivch iwer swester	niht sehn woldet lan
so wolde er gerne wizzen	waz er iv rechen hete getan
daz ir also vremdet	in vn– siniv lant
ob iv div kuniginne	wære nie bechant
so moeht er doch verdienen	daz in ir rvchet sehn
swenne daz geschêhe	so wær im liebe geschehn
Do sprach der kunic Gvnther	nv lat die rede stan
vn– vart ze herbergen	ich wil ivch hoeren lan
in disen siben [S 91r Z 5] nachten	wil ich in sein lant
swes ich mich berate	die maere tun ich ew bechant
Do sprach der bote Waerbel	chünde daz geschehen
das wir meine frawn	mochte e gesehen
Vtten die vil reichen	e wir schufen vns gemach
Geyselher der edel	do ail zuchticleich sprach
Das ensol ew niermant wenden	welt ir fur si gan
da habt ir meiner mueter	willen an getan
wan– si sicht ew gern	durch die szvester meine
vnd durch den chünig Etzln	des sult ir an zweiuel sein
Geyselher si pracht	da sein muter sas
sy sach die boten gern–	mit trewen tet si das
si grüzt sei mit tugent	wan si was wol gemuot
ia daucht [91v]si die maere	von der chüniginne guot
Mein fraw ew here enbivtet	so sprach Swaemmelin
ir dienst in grossen trewen	des sult ir sicher sein
das ir seit ir so frömde	daz haizzet si ew
 mute tragen
Da sprach die chünigin	das mag nicht laider gesein
swie gern ich dikch saech	die liebe tochter meine
ia ist mir ze verre	des edln chunigs weip
nu sein immer <saelich>	baide si vn– Ettzln leip
Ir solt mich lazzen wissen	e daz ir raumet hie
wenne ir reiten wellet	in gesach so gern nie
boten in langen zeiten	danne ich ew hhan gesehhen
die boten ir do lobten	daz si das liezzen geschehen
Zen herbergen do fuoren	die von Heunen lannt
da het der chünig reiche	nach den frivnden sein gesant
Gunther der vil edel	fragt sein man
wie in die rede behagte	vil manger raten do began
er rite wol mit ern	in chünig Ettzeln lant
das rieten im die pesten	die dar vnder vant
newer Hagen alaine	dem waz ez grimme lait
er sprach [92r]zu dem chhünig taugen	ir habt ew selben widersait
Nu ist ew wol gewissen	was wir han getan
des müg wir immer sorge	auf Chrimhilden han
auch slug ich ze tode	ir man mit meiner hant
wie getorsten wir gereiten	in des chünigs Ettzln lant
Do sprach der chünig reiche	mneine swester lie den tzorn
mit chüsse minnicleich	si hat auf vns verchorn

daz wir ir ie getaten	e daz si hinnen rait
ez en sey et Hagen danne	ew ainer von ir widerseit
Nu lat ew nicht betrigen	sprach Hagen	swes si iehen
die boten von den Heunen	vnd welt ir Chrimhilden sehen
ir mugt do wol verliesen	ewer ere vn– ewrn leip
ez ist vil lanch raeche	des reichen chünig Etzeln weip
Do sprach zu dem rate	der fürste Gernot
ob ir nu von schulden	forchtet den tod
in <heunischen> reichen	solden wir ez dar durch lan
wir <ensaehn–> vnser swester	daz waer zaegleich getan
Do sprach der herre Geyselher	zu dem [92v]degen
seit ir ew schuldig wizzet	frivnt her Hagen
so sultir hie beleiben	vnd vil wol bewaren
vnd lazzet die getürren	mit vns <zu> den Heunen varen
Do begunde zuren	von Tronge der degen
ich wil daz ir iemant	füret auf den wegen
der mit ew türre reiten	hin ze houe pas
seit ir nicht welt erwinden	ich lazze ew wol versuchen das
Do sprach der chüchen maister	Ruomolt der degen
gester vnd ewer selber	mügt ir haizzen phlegen
nach ewers selben willen	zr habt vil guten rat
vnd wizzet daz ew Hagen	daz waegist noch geraten hat
Vnd wolt ir im nicht volgen	ew ratet Ruomolt
ich pin ew mit trewen	vil dienstleichn– holt
daz ir hie beleibet	durch den willen meine
vnd lat den chünig Etzel	dort pei Chrimhilden seine
Wie chunde ew in der wolde	immer pas gewesen
ir mügt vor ewrn veinden	hie haime wol genesen
ir sult mit reicher waete	ziren wol den leip
trinchet [93r]wein den pesten	vnd minnet waetleichiv weip
Dar zu geit man ew speise	die pesten die man hat
indert in der werlde	ewer lant vil schon stat
ir mügt euch wol Etzln hochtzeit	mit ern wol bewegen
vnd mügt mit ewrn frewnden	vil guter chürtzweile pflegen
Ob ir nicht anders hiete	daz ir möchte geleben
ich wolde ew ain speizze	den volln immer geben
sieden in öl geprawen	daz ist Ruomoldes rat
so ist ez sust angistleichn–	erhebn da zen <Heunen> stat
Ich waiz daz meine frawe Grimhhilde	ew nimmer wirdet holt
auch habt ir vn– Hagen	zu ir anders nicht versolt
des sult ir beleiben	ez mag ew werden leit
ir chomet ez an aine ende	daz ich ew nicht han missesait
Des rat ich ew
 michel sanfte	lösen hie die phant
danne da zen Heunen	ich wais wie ez da gestat
ir sult beleiben	herre	daz ist trewen meine rat
Wir enwellen nicht beleiben	sprach do Gernot
seit das vns meine swester	so [93v]frivntlieh enbot
vnd Etzel der reiche	zweu solde wir das lan
der dar nicht welle	der mag hie heime bestan
Entrewen	sprach do Ruomolt	ich sols der aine sein
der durch Etzel hochtzeit	chuompt nimmer vber den Rein
<zweu> sold ich daz wagen	daz ich waegers han
die weil ich mag immer	ich wil mich selben leben lan
Des selben wil ich volgen	sprach Ortwin der degen
ich wil des geschhaftes	hie haime mit ew phlegen
do sprach ir genuog	si woldens auch bewaren
got lazz ew	liebn– herrn	zen Heunen wol bewaren
Der chünig begunde züren	do er daz gesach
daz die hie haime wolden	schaffen ir gemachh
darvmb wir ez nicht lazzen [57r]	wir mvzen an die vart
ez waldet gvter sinne	der sich alle zite bewart
Nv lat ivch vnbilden	sprach do Hagene	niht
mine rede darvmbe	swie halt iv geschiht
ich rat iv an den triwen	welt ir ivch wol bewarn
so svlt ir zvo den Hvnen	vil gewærliche varn
Sit ir niht welt erwinden	so besendet iwer man
die besten die ir vinden	oder inder mvget han
so wel ich voz in allen	tvsent ritter gvot
sone chan vns niht gewerren	der argen Chriemh' mvot
Des wil ich gerne volgen	sprach der kunic zehant
do hiez er boten riten	witen in sin lant
do brahte man der helde	driv tvsint vn– mer
si wanden niht erwerben	also gremelichiv ser
Si riten willechliche	in Gunthers lant
man hiez in gebn allen	rosse vn– ovch gewant
die mit in varn wolden	zvo den Hvnen dan
der kunic in gvtem willen	der vil manigen gewan
Do hiez von Tronege Hagene	Danchwart den brvoder sin
ir beider rechen sehzich	bringen an den Rin
die chomen ritterliche	harnasch vn– gewant
des brahten vil die degene	in daz Gunthers lant
Do chom der herre Volker	ein kvene spileman
hin ze hove nach eren	mit drizzech siner man
die heten soelch gewæte	ez moeht ein kunic tragen
daz er zen Hvnin wolde	daz hiez er dem chvnige sagen
Wer der Volker wære	daz wil ich wizzen lan
er was ein edel herre	im was ovch vndertan
vil der gvoten rechen	in Burgonden lant
dvrch daz er videln kunde	was er der spileman genant
Tvsent welt Hagene	die hete er wol bechant
vn– swaz in starchen stvermen	hete gefrvemt ir hant
vn– swaz si ie begiengen	des het er vil gesehn
in chvnde ovch anders niemen	niwan frvemcheite iehn
Die boten von den Hvnen	vil sere da verdroz
wande ir vorht zir herren	div was harte groz
si gerten tægeliche	vrlovbes von dan
des engunde niht Hagene	daz was dvrch liste getan
Er sprach zvo sime herren	wir svln daz wol bewarn
daz wir si iht lazen riten	e daz wir selbe varn
dar nach in tagen sibenen	wider in ir lant
treit vns iemen argen mvot	daz wirt vns deste baz bechant
Sone chan ovch sich vroe Chriemh'	bereiten niht dar zvo
daz vns durch ir ræte	iemen schaden tvo
hat aber si den willen	ez mag ir leide ergan
wande wir fveren hinnen	manigen vz erwelten man
Sætil vn– schilde	vn– ander ir gewant
daz si fveren solden	in Ezelen lant
daz was nv gar bereitet	vil manigem chvenem man
die Ezelen videlære	hiez man do ze hove gan
Do si die fvrsten sahen	do sprach Gernot
der chvnic wil nv lei[57v]sten	daz Ezel vns enbot

wir wellen chomen gerne	z siner hochgezit
vn– sehn vnser swester	daz ir des ane zwivel sit
Do sprach der kunic Gvnther	ir svlt vns wizzen lan
wenne si die hochgezit	zen Hunen wellen han
des antwrtem kvnige	der bote Swæmmelin
ze næhsten svenewenden	so sol si sicherchen sin
Der chvnich in erlovbte	des was noch niht geschehn
ob si gerne wolden	Prvnh' sehn
daz si fvr si solden	mit sime willen gan
daz vnderstvnt do Volker	daz was ir liebe getan
Ian ist	so sprach Volker	ein <edel> ritter gvot
Prvnh' min frowe	nv niht wol gemvvot
bitet vnze morgen	so læt mans ivch sehn
do si sie wanden schowen	done chvndes niht geschehen
Do hiez der chvnic riche	der was den boten holt
dvrch sines hercen tvgende	tragen dar sin golt
vf den breiten schilden	des er vil mohte han
ovch wart in richiv gabe	von sinen frivnden getan
Gernot vn– Giselher	Gere vn– oertwin
daz ovch si milte wæren	daz wart da vil wol schin
also riche gabe	si sie bvten an
daz si ir vor ir herren	deheine torsten enpfan
Do sprach zvo dem chunige	der bote Wærbelin
her chvnic	lat iwer gabe	in ivrem lande sin
wir mvgen ir niht gefvren	min herre ez vns verbot
daz wir iht gabe enpfiengen	ovch ist es decheiner slahte not
Des wart der chvnic here	sere vngemvot
daz si versprechen wolden	so riches kvniges gvot
doch mvsten si enpfahen	sin golt vn– sin gewant
daz si mit in brahten	sit in Ezelen lant
Si wolden sehen Vten	ê daz si schieden dan
Giselher der snelle	braht die spileman
ze hove fvr sine mvoter	div frowe enbot do dan
swaz si eren hete	daz wære ir liebe getan
Do hiez div kuniginne	ir porten vn– ir golt
gebn dvrch Chriemh'	wan der was si holt
vn– dvrch den kunec Ezelen	den selben spileman
si mohtenz wol enpfahen	ez was mit triwen getan
Vrlovp genomen heten	von wibe vn– von man
die boten Chriemh'	mit frevden si do dan
fvrn vnz in Swaben	dar hiez si Gernot
sine lvte leiten	daz ez in niemen missebot
Do sich die von in schieden	die ir solden pflegn
div Ezelen herschaft	si vridet vof allen wegn
des ennam in niemen	ir ros noch ir gewant
si begvnden vaste gahen	wider in der Hvnen lant
Swa si ir frivnde iht wisten	daz taten i den chvnt
daz die Burgonden	in vil chvrcer stvnt
zetal von Rine fveren	in der Hvnen lant
dem bisschofe Pilgerine	div mære wrden ovch bechant
Do si mit solher ile	fvr Bechelaren riten
si sagtenz Rvde[96r]ger	des wart nicht vermiten
vnd auch Gotlinde	des margraffen weip
daz si sew sehen solden	des wart vil vroleichn– ir leip
Gahen mit den maern	sach man die poten dan
Etzln si funden	in der stat ze Gran
dienst vbir dienst	des man in vil enpot
sagten si dem chünig	vor liebe wart er freunden rot
Do die chuniginne	die maere recht enphant
daz ir brüder solden	chomen in das lant
do was ir wol ze muote	si gab den spilman
also reiche gabe	[96v]si mochtens immer frumen han
Si sprach	nu sagt rnir paide	vil lieben poten mein
welcher meiner frewnde	hie pei vns welle sein
der hochsten die wir ladaeten	her in ditz lant
si sprach	was redet Hagen	do er die maere bechant
Er sprach	er chome ze frage	an ainem morgen fru
nicht guotleicher sprache	redt er do zu
do si die raise lobten	von Wurmtz vbir Reine
daz wyzzet	chüniginne	ez chunde im laider nicht gesein
Ez chomen ewr brüder	die chünig al drey
in herleichen mute	wer rekchen mit im sei
der maer ich endleiehe	wizzen niman chan
ez lobten mit im reiten	Volker der chüne spilman
Des enbaer ich leichte	sprach des chunigs weip
daz ich immer hie gesaehe	den Volkers leip
Hagen pin ich waege	der ist ein rekche gut
daz er chumpt zen Heunen	des stat mir höch der mut
Da gie die chüniginne	da si den chünig sach
wie rechte minicleichen	frawe Chrimhild do sprach
wie zaement ew die maer	vil lieber herre
des ie meine hertze gerte	daz sol nu wol verendet [97r]sein
Dein wille der ist mein freude	sprach der chünig do
ich enwart meine selbes mage	nie so rechte vro
so ich si weste chomende	her in ditze lant
durch liebe deiner frewnde	ist meine sorge gar verswant
Des chünigs amptleut	die hiezzen vbir al
mir gesidel richten	palas vnd sal
gen den lieben gesten	die in da solden chomen
seit wart von dem chunige	vil michel wunne benomen