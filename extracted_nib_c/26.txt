<Do> sy nu wol gesunt	kamen auff den sant
der künig begonde fragen	wer schol vns durch daz lant
dy rechten weg weisen	daz wir nicht vervaren
do sprach der kün Volcker	daz schol ich ein wol bewarn–
Nu enthaltet euch	sprach Hagen	ritter vnd knecht
vnd engahet nicht ze sere	daz düncket mich recht
vil vngefüge mär	tun ich euch bekant
wir kumen nymmer	heym in vnser lant
Daz sagten mir tzwey mer weip	hewt morgen fru
wir enkemen nymmer wider	nu rat ich waz man tu
daz ir euch waffent	helde	vnd zu streit euch wol bewart
wir haben hy starcke veind	daz ir gewerlichen vart
Ich wande an lugen funde	dy waßer <weisen> weip
sy iahen daz besunder	daz vnser keines leip
wider ze land kem	newr der capplan
darümb ich in [107v]gern	hewt ertrenckt wolt han
Da flugen dise mer	von scharen baz zu scharen
des wurden snell beld	vor leid missvar
do sy begonden sorgen	auff den grimmigen tot
an der hoff reys	des ging sy werlichen not
Da ze Moringe	si waren über kumen
do dem Else vergen	was der leip benomen
do sprach aber Hagen	seint daz ich [58r] vinde han
an dirre vart erworben	wir werden sicherlich bestan
Ich slvoch der herren vergen	hivte morgen frvo
si wizen wol div mære	nv grifet balde zvo
ob Else vn– Gelpfrat	noch hivte hie bestat
vnser ingesinde	daz ez in schedelich erge
Ich erchenne si so chvene	ez wirdet niht verlan
div ros div svlt ir lazen	deste sanfter gan
daz des iemen wæne	wir vliehen vf den wegen
des rates svln wir volgen	sprach da vil maniger chvner degen
Wer sol nv daz gesinde	wisen vber lant
si sprachen	daz tvo Volker	dem sint hie wol bechant
stige vn– straze	der chune spileman
ê daz manz gespræche	do sah man wol gewafent stan
den snellen videlære	den helm er vf gebant
in herlicher varwe	was al sin wichgewant
er bant ovch zeime <scafte>	ein zeichen	daz was rot
sit chom er mit den chvnigen	in eine grozliche not
Do was tot des vergen	nv Gelpfrate chomen
mit eime waren mære	do het iz ovch vernomen
sin brvoder Else	ez was in beiden leit
si sanden nach ir degenen	die waren schiere bereit
In vil churcen citen	als wir vernomen han
sah man zv zin riten	die heten scaden getan
in starchem vrlivge	vil vngefvgiv ser
der chomen Gelpfrate	wol siben hundert oder mer
Do si ir grimmen vinden	begunden riten nach
ia leiten si ir herren	den was ein teil ze gach
nach den chvenen gesten	si wolden anden zorn
des wart der herren frivnde	sider mere verlorn
Do het der wise Hagene	wol gefvget daz
wie mohte siner frivnde	ein helt gehuten baz
er pflac der nachhvote	mit sehzech siner man
vn– Danchwart siner brvder	daz was vil wislich getan
In was des tages zervnnen	des heten si niht mer
er vorht an sinen frivnden	leit vn– ser
si riten vnder schilden	durch der Beyer lant
dar nach in churcen stvnden	die helde wrden an gerant
Beidenthalp der strazen	vn– hinden vaste nnach
hvofslege si horten	dem volche was ze gach
do sprach der chvne Danchwart	man wil hie vns bestan
nv binden vf die helme	daz ist ratlich getan
Si hielten ab ir verte	als ez do mvose sin
si sahen in der vinster	der liehten helme schin
done wolde Hagene	niht lamger si verdagen
wer iagt vns vf der straze	daz mvos im Gelpfrat do sagen
Do sprach der marcgrave	vzer Beyerlant
wir haben vnsern vinden	da her nach gerant
ine weiz niht wer mir hvte	minen vergen slvoc
der was ein helt zen handenn	daz ist mir leide genvoc
Do sprach von Tronege Hagene	was der verge din
der enwolde uns niht fvren	[58v]des ist div schulde min
do slvog ich dinen vergen	deiswar des gie mir not
ich hete von dem degene	vil nach gewnnen den tot
Ich bot im mine miete	golt	silber vn– gewant
daz er vns vber fvrte	her in iwer lant
daz mvte in harte sere	in zorne er mich do slvoc
mit einer starchen schalten	vil wenic ich im do vertrvoc
Do kom ich zvo dem swerte	vn– wert im sinen zorn
mit einer starchen wnden	des wart der helt verlorn
daz bringe ich <iv> ze svone	swie ivch nv dvnchet gvot
do giengez an ein striten	si wrden zornic gemvot
Ich wistez wol <sprach> Gelpfrat	do hie fver gereit
Gvnther mit den sinen	daz vns geschêhe leit
von Hagen vbermvete	nv ensol er niht genesen
fvr des vergen ende	sol er pfant hie wesen
Si neigten vber schilde	ze stiche div starchen sper
Gelpfrat vn– Hagene	in was zein ander ger
Else vn– Danchwart	ovch zesamne riten
in vil hohem mvote	da wart grimme do gestriten
Wie chunden sich versvchen	immer helde baz
von eime starchen schafte	hinder ors gesaz
Hagene der chvene	vor Gelpfrates hant
im brast daz fverbvege	do wart im vallen bechant
Uon ir ingesinde	der chrach der schefte schal
do erholt ovch sich dort Hagene	der ê des was zetal
chomen von der tioste	nider an daz gras
er wæn vnsænftes mvtes	wider Gelpfrate was
Wer in div ros behielte	daz ist mir vnbechant
si warn von den sætelen	chomen vf den sant
Gelpfrate vn– Hagene	ein ander liefen an
des hvlfen ir gesellen	da wart striten getan
Swie chreftechlichen Hagene	zvo Gelpfrate spranch
der edel marcgrave	des schiltes hin im swanch
wol gegen einer ellen	daz fivre dræte dan
des was vil nach erstorben	des kunich Gunthers man
Do begunder rvefen	Danchwarten an
hilfa	lieber brvoder	ia hat mich bestan
ein rehter helt zen handen	ern læt mich niht genesn
do sprach der chvene Danchwart	des schol ich scheidere wesn
Do spranger dar vil balde	vn– slvg im einen slac
da von der herre Gelpfrat	vor im got gelac
Else wolde gerne	rechen do den man
sit mvser schedeliche	mit den sinen cheren dan
Im was erslagen der brvoder	selbe was er wnt
wol ahzech siner degene	beliben an der stvnt
mit dem vil grimme tode	Else mvse dan
flvhtechliche wenden	daz heten geste getan
Do die von Bayerlanden	wichen vf dem wege
do horte man noch hellen	die vreislichen slege
do iageten die von Tronege	ir vianden nach
die ez niht engelten wanden	den was allen ze gach
Do sprach an ir vlvehte	Danch[110r Z 10]wart der degen
wir schüllen widerkern–	balde auff disen wegen
vnd laß wir sy reiten	sy sint von blute naz
gahen wir zu den frewndn–	an trewn– rat ich daz
Do sy hin wider kamen	do der streit was geschehen
do sprach der kün Hagen	helt	ir schüllt besehen
wes vns hy geprest	oder wen wir haben verlorn–
in disem herten streite	durch disen Gelpfrades tzorn–
Sy hetten verlorn– vir	daz lißen sy also sein
ez was wol vergoltn–	mit wunden vnter in
den von Baierlanden	[110v]sy hundert lißen tod
des waren den von Trongen	ir schild trüb vnd rot
Ein teil schein auß den wolcken	des lichten manen brehen
do sprach aber Hagen	nymant schol veriehen
dem meinen liben herren	daz wir hy haben getan
man schol sy an sorgen	vntz morgen reiten <lan>
Do sy da nach in kamen	dy dort da striten ee
da tet dem ingesind	dy müde starcke we
wy lang schüll wir reiten	des fraget manich man
do sprach der kün Danckwart	wir mügen nicht herwerg gehan
Ir müßt alle reiten	vntz daz ez werd tag
Volcker der kün	der der phan– pfhlag
bat den marschalck vragen	wo schüll wir heint sein
da geru vnser mere	vnd auch dy liben herrn– mein
Do sprach der kün Danckwart	ich kan euch ez nicht gesagen
wir mügen nicht geruen	e ez beginnet tagen
wo wir ez dann finden	so ligen in einem gras
do sy daz vernamen	wy leid [111r]in etlichen was
Si bliben vnuermailet	des heißen blutes rot
vntz daz dy sun–	ir lichtez scheinen bot
den morgen über berge	do daz der künig gesach
daz sy gestriten hetten	der künig vil tzörnicklichn– sprach
Wy nu	frewnt Hagen	ich waen versmaht daz
daz ich bey euch wäre	daz euch dy ringe naz
sust wurden von dem blute	wer hat euch daz getan
er sprach	daz tet Gelpfrat	der hett vns nahen bestan
Durch den seinen vergen	wir wurden angerant
do slug Gelpfrads	meines bruder hant
seint entran vns Else	des twang in michel not
yn hundert vnd vns vir	bliben in dem streite tot
Wir enkonden nicht bescheiden	war sy sich legten nider
all dy lantlewt	erfunden ez wol sider
daz ze bof füren	der edeln– Vtten kint
sy wurden wol enpfangn–	da ze Paßaw sint
Der <edeln–> fürsten öhem	bischoff Pilgrem
dem ward vil wol zu mute	do er dy neuen sein
sab mit so vil der recken	kumen in daz [111v]lant
daz er sy gern säh	daz ward im schir bekant
Sy wurden wol enpfangen	von frewnden auff den wegen
da zu Paßaw	kond er sy nicht gelegen
sy musten über daz waßer	da sy funden velt
da slugen auff dy knechte	manig hut vnd getzelt
Sy musten da bleiben	allen einen tag
vnd auch dy nacht mit vollen	wy schon man ir pfhlag
darnach sy musten reiten	in Rüdigers lant
dem kamen auch dy mere	daz was in libe bekant
Do dy wege müden	rue genamen
vnd sy dem lande naher bekamen
sy funden auff der vart	slaffend einen man
dem von Trong Hagen	sein starckez waffen an gewan
Eckhart was geheißen	der selb ritter gut
er gewan darümb	vil trawrigen mut
daz er verlos sein waffen	von der helde vart
dy march Rüdigers	fundens übel bewart
Awe mir diser schaden	sprach do Eckhart
ja rewet mich sere	der Burgunden vart
sint ichs in friden verlos	do was mein frewd ergan	[112r]
awe	herr Rüdiger	wy ich wider dich geworben han
Hagen vil wol hort sein clagen	sorg im klagen gepot
er gab im wider sein wappen	vnd sechs pouche rot
dy hab dir	helt	ze minnen	daz du mein frewnt seyst
du bist ein degen küne	wy ein du auff der march seist
Got lan euch ewer gabe	sprach da Eckgewart
doch rewet mich vil sere	zu den Hewnen ewer vart
ir sluget Seifriden	man ist euch gehaz
daz ir euch wol behütet	in trewen rate ich euch daz
Nu müß vns got behüten	sprach do Hagen
wir haben an disen tzeiten	nicht mer ze tragen
nur wo mein hern	noch heinte mügen han
nachtseld in disem lande	da sy geruen vnd ir man
Dy ros sind vns <vermüdet>	auff den verren wegen
vnd der speis zerinnen	sprach Hagen der degen
wir findens nindert feyl	vns wär wirtes not
der vns noch heinte geb	durch sein mild sein brot
Des antwort im da Eckhart	ich tzeig euch einen wirt
daz ir ze haws [112v]selten	so wol bekomen pirt
in keinem frömden lande	als euch wol mag geschehen
ob ir	vil snelle degen	wöllet Rüdigern– sehen
Der sitzet bey der strazz	vnd ist der beste wirt

der y kam ze haws	sein hertz tugent birt
als der lichte meye	daz gras mit blumen tut
so er schol helden dienen	so ist er frölich gemut
Do sprach der künig Günthher	wöllt ir mein bot sein
ob vns wöll enthalten	durch den willen mein
der markegraff Rüdiger	vnser mag vnd vnser man
daz wil ich ymmer dinen	mit trewen so ich beste kan
Der bot pin ich gern–	sprach da Eckgewart
in vil gutem willen	hub er sich an dy vart
vnd sagte Rüdiger	wen er hett gesehen
vnd auch Götlinde	do was in lib geschehen
Man sah ze Bechlarn	gahen einen degen
selb erkant in Rüdiger	er sprach	auff disen wegen
dort her gahet Eckewart	ein Crimhilden [59r]man
er wande daz die viende	im heten etewaz getan
Do gie er fvr die porte	da er den boten vant
daz swert er von im gvrte	vn– leit ez von der hant
er sprach zv dem degene	waz habt ir vernomen
daz ir also sere	hat vns iemen iht genomen
Vns hat geschadet niemen	sprach Eckewart zehant
mich habent dri kunige	her zvo ziv gesant
Gunther von Burgonden	Giselher vn– Gernot
der rechen ieslicher	iv sinen dienest her enbot
Daz selbe tvot her Hagene	vn– ovch Volker
ir dienest willechliche	noch sage ich iv mer
daz iv des kuniges marschalch	Dancwart daz enbot
daz den gvten degenen	wêr iwer herberge not
Mit lachendem munde	sprach do Rvdeger
nv wol mich dirre mære	daz die kunige her
miner herberge rvochent	div wirt in niht verseit
choement si mir ze hvose	mit dienste bin ich in bereit
Ivch hat des kuniges <marschalch>	heizen wizzen lan
wen ir ze herbergen	noch hinte mvzet han
sehzech chuoner rechen	vn– tvsent ritter gvot
vn– nivn tvsent knehte	do wart er vroelich gemvot
So wol mich dirre geste	sprach do Rvdeger
daz mir choment ze hvose	die rechen also her
den ich noch vil selten	iht gedienet han
nv riten in begegene	mine mage vn– man
Uon gahen zv den rossen	hvop sich da michel not
von rittern vn– von knehten	der wirt do gebot
den sinen ambtlvten	si schvffenz deste baz
noch <enwistes> niht frov Gotelint	div in ir kemenaten saz
Do gie der marcgrave	da er die frowen vant
sine wip vn– sine tohter	do sagter in zehant
div vil lieben mære	div er hete vernomen
daz ir frowen brvder	ir ze hvse solden chomen
Vil liebiv trvtinne	sprach do Rvdeger
ir svlt vil wol enpfahen	die edeln kunige her
so si mit ir gesinde	fvr ivch ze hove gan
ir svlt oech schone grvzen	Hagenen	Guntheres man
Mit in chvmt ovch einer	der heizet Dancwart
der ander heizet Volker	an zvhten wol bewart
die sehse svlt ir chussen	ir vnt div tohter min
vn– svlt ovch bi den degenen	inzvehten groezliche sin
Daz lobten do die frowen	vn– warens vil bereit
si svhten vz den kisten	div maniger <handen> chleit
dar inne si begegene	den rechen wolden gan
da wart vil michel vlizen	von schonen frowen getan