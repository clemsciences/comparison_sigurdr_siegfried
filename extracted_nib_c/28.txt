<Do> die Nibelunge	chomen in daz lant
do vrieschez von <Berne>	meister Hildebrant
ez sagtez sime herren	ez was im grimme leit
er bat in wol enpfahen	die chvnen ritter gemeit
Do hiez der starche Wolfhart	bringen in div march
do reit mit Dietriche	vil manic reche starch
da si se enpfa[62r]hen wolden	zvo zin an daz velt
da hetens vf gebunden	vil manic herlich gezelt
Do si von Tronege Hagene	verrest chomen sach
zv den sinen herren	der helt vil balde sprach
nv svlt ir	snellen degene	von dem sedele stan
vn– get in hin begegene	die ivch hie wellent enpfan
Dort chvmt her ein gesinde	daz ist mir wol bechant
ez sint vil snelle degene	von Amelvnge lant
die fvret	der von Berne	si sint vil hochgemvot
ir svltz in wol erbieten	daz rat ich	sprach der degen gvot
Do stvnden von den rossen	daz was vil michel reht
nider mit Dietriche	manic ritter vn– kneht
si giengen zv den gesten	da man die helede vant
si grvzten minnekliche	die von Bvregonden lant
Do si der herre Dietrich	zvo zin chomen sach
beide liebe vnde leide	im dar an geschach
er weste wol div mære	ir reise	was im leit
er wande ez weste Rvdeger	daz erz het in geseit
Sit willechomen	her Gunther	Gernot vn– Giselher
Hagen vn– Danchwart	sam si ovch Volker
 vn– allez iwr gedigene	den Sivrides tot
 weinet min froe Chriemh'	noch diche in angestlicher not
Si mac vil geweinen	sprach do Hagene
er lit vor manigem iare	ze tode erslagene
den kunech von den Hvnen	den si genomen hat
den sol si nv minnen	Sivrit so gahes niht erstat
Tot des chunen rechen	lazen wir nv sten
sol lebn min froe Chriemh'	noch mac schade ergen
so redete von Berne	der herre bieterich
trost der Nibelunge	da vor behvet dv dich
Wie sol ich mich behvten	sprach der kunic her
Ezel vns boten sande	wes sol ich vragen mer
daz wir zvo zim chomen	her in siniv lant
oech hat vns vnser swester	aller triwen gemant
So wil ich iv wol raten	sprach do Hagene
nv bitet iv div mære	baz ze sagene
den herren Dietrichen	vn– sine helde gvot
daz si ivch lazen wizzen	der frowen Chriemh' mvot
Do giengen svndersprachen	die dri kunige rich
Gunther unde Gernot	vn– ovch her Dietrich
nv sage vns	von Berne	vil edel ritter gvot
wie dir si gewizzen	der frowen Chriemh' mvot
Do sprach der vogt von Berne	waz sol ich iv mere sagen
wan alle morgen frveie	weinen un– klagen
hoere ich vil iæmerliche	daz Ezeln wip
dem richen got von himele	des starchen Sivrides lip
Ez ist et vnerwendet	sprach do der spileman
Volker der vil chvene	daz wir vernomen han
wir svln ze hove riten	vn– svln daz besehn
waz vns snellen degenen	mvge zen Hvnen geschehn
Die chunin Burgonden	hin ze hove riten
si chomen herrenliche	nach ir landes siten
do [62v]wndert da zen Hvnin	vil manigen chvnen man
vmbe Hagenen von Tronege	wie der wære getan
Dvrch daz man saget mære	des was im genvoc
daz er von Niderlanden	Sivriden slvoc
sterchist aller rechen	den Chriemh' man
des wart michel vragen	ze hove nach Hagenen getan
Der helt was wol gewahsen	daz ist al war
groz was er zen brvsten	gemischet was sin har
mit einer grisen varwe	div bein im warn lanc
vn eyslich sin gesihene	er het herlichen ganc
Do hiez man herbergen	vil manigen chvnen man
daz gesinde von dem Rine	wart gesvndert dan
daz riet div kuniginne	div in argen willen trvoch
da von man sit die knehte	an der herberge slvoch
Danchwart	Hagenen brvder	der was marschalch
der kunec im sin gesinde	vil vlizeklich bevalch
daz er ir vollechliche	mit spise solde pflegen
daz tet do willechliche	mit triwen der vil chvne degen
Chriemh' div kuniginne	mit ir gesinde gie
da si die Nibelvnge	in valschem mvte enpfie
si chvste Giselhere	vn– nam in bi der hant
do daz gesach Hagene	den helm er vaster gebant
Nach svs getanem grvoze	sprach do Hagene
mvgen sich bedenchen	wol snelle degene
man grvzet sunderlingen	die fvrsten un– ir man
wir han niht gvter reise	zv dirre hochgecite getan
Nv sit	sprach si	willechomen	swer ivch gerne siht
dvrch iwer selbes frivntschaft	engrvz ich ivch niht
nv sagt waz ir mir bringet	von Wormez vber Rin
dar vmbe ir mir so groze	soldet willechomen sin
Het ich gewist div mære	sprach do Hagene
daz iv gabe bringen	solden degene
ich wære wol so riche	het ich mihs baz verdaht
daz ich iv mine gabe	her zen Hvnen hete braht
Nv svlt ir mich der mære	mere wizzen lan
hort der Nibelunge	wa habt ir den getan
der was idoch min eigen	daz ist iv wol bechant
den solt ir mir gefveret han	her in Ezelen lant
Entriwen	min frov Chriemh'	des ist vil manic tac
deich hort der Nibelunge	niene gepflach
den hiezen mine herren	senchenin den Rin
da mvoz er wætliche	vnz an daz ivngeste sin
Do sprach div <kuneginne>	ich hans ovch ê gedaht
mir ist sin harte chleine	noch her ze lande braht
swer min eigen wære	vn– ich sin wilen pflac
nach im vn– sime herren	han ich vil manigen leiden tac
Daz ist verlorn arebeit	sprach aber Hagene
wie mohte ich iv iht bringen	iclh han vil ze tragene
an <halsperge> vn– an schilte	an mime helme lieht
diz swert an miner hende	des enbringe ich iv nieht
Iane rede ihz niht darvmbe	deich mere goldes wel[63r]le gern
ich hans so vil ze gebene	deich iwer gabe mac enbern
ein mort vn– zwene rovbe	die mir sint genomen
des mohte ich vil arme	noch ze liebem gelte chomen
Div frowe hiez do chunden	den rechen vber al
daz niemen tragen solde	dehein wafen in den sal
ir helde	ir svlt mirs vf geben	ich sol si behalten lan
entriwen	sprach do Hagene	daz wirdet nimmer getan
Iane ger ich niht der eren	fvrsten wine milt
daz ir zen herbergen	trvget minen schilt
vn– ander min gewæfen	ir sit ein kunigin
daz enlerte mich vater niht	ich wil selbe kamerære sin
Owe mir der leide	sprach do Chriemh'
warvmbe wil min brvder	vn– Hagen sinen schilt
von in niht tragen lazen	si sint gewarnot
vn– wesse ich wer iz tæte	ich riet im immer sinen tot
Des antwort in zorne	der herre Dietrich
ich binz der hat gewarnet	die edeln fvrsten rich
vn– Hagenen den starchen	den Buregonden man
nv zvo vahendinne	dv solt mihs niht geniezen lan
Des schamte sich vil sere	daz Ezelen wip
si vorhte bitterliche	den Dietriches lip
do gie si von in dannen	daz si niht mere ensprach
wan daz si swinde bliche	an ir viande sach
Bi henden sich do viengen	zwene degene
daz eine was her Dietrich	daz ander Hagene
do sprach gezogenliche	der reche vil gemeit
daz iwer chomen zen Hvnen	daz ist mir grozelichen leit
Do stvnden bi ein ander	die rechen lobelich
Hagene von Tronege	vn– oech her Dietrich
in grozen zvhten manigen	die ritter wolgetan
daz sach der kunec Ezele	darvmbe er vragen do began
Div mære ich wiste gerne	sprach der kunic rich
wer iener reche wære	den dort her Dietrich
so frivntlich enpfæhet	er treit vil hohen mvot
swer sin vater wære	er mach wol sin ein helt gvot
Des antwrtem kunige	ein Chriemh' man
er ist geborn von Tronege	sin vater hiez Adrian
swie blider hie gebarte	er ist ein grimmer man
ich laze ivch daz wol schowen	daz ich gelogen niene han
Wie sol ich daz erchennen	daz er so grimmech ist
noch dann er niht enwiste	vil manigen argen list
den div kvniginne	an ir frivnden begie
daz si ir mit dem lebene	niht einen dannen chomen lie
Wol erchande ich Adrianen	der was min man
lob vn– michel ere	er hie bi mir gewan
ich machet in ze ritter	vn– gab im min golt
Helche div getriwe	was im inneklichen holt
Da von ich wol erchenne	allez Hagenen sint
ez wrden mine gisel	zwei wætlichiv kint
er vn– von Spane Walther	die wohsen hie ze man
Hagenen sande ich widere	Walther mit Hiltegunde entran
Er [63v]gedahte langer mære	div warn ê geschehn
siner frivnt von Tronege	den het er reht ersehn
der im in siner ivgende	vil starchen dienest bot
sit frvmter im in alter	vil manigen frivnt tot