<Do> schieden sich die zwene	rechen lobelich
Hagen von Tronege	vn– ovch her Dietrich
do blicht vber ahsel	der Guntheres man
nach einem hergesellen	den er vil schiere do gewan
Er sach den videlære	bi Giselhere sten
Volchern den vil chvenen	den bat er mit im gen
wander vil wol erchande	den sinen grimmen mvot
er was an allen tvgenden	ein ritter chven vn– 'gvot
Noch liezen si die herren	vfem hove sten
niwan si einen zwene	di sach man dannen gen
vber den hof vil verre	fvr ein palas wit
die vzerwelten beide	vorhten niemannes nit
Si gesazen vor dem hvose	gegen eime sal
der was <Chriemhilde>	vf eine banch zetal
do lvohte in vor ir libe	ir herlich gewant
gnvoge die si sahen	si heten gerne bechant
Alsam tyer div wilden	wrden gekapfet an
die vbermveten helde	von manigem Hvnen man
do ersach si durch ein venter	daz Ezeln wip
des wart do vil trvebe	der frowen Chriemh' lip
Ez mante si ir leide	weinen si began
des hete michel wnder	die Ezeln man
waz ir so snelle ertrvbet	het ir hohen mvot
si sprach	daz hat Hagene	ir helde chvene vn– gvot
Si sprachen	frowe here	wie ist daz geschehn
wir habn ivch niwliche	so fro <gemvot> gesehn
niemen ist so chvene	swerz iv hat getan
heizet irz vns rechen	ez sol im an sin lebn gan
Daz wolde ich immer dienen	swer reche miniv leit
allez daz er wolde	des wær ich im bereit
ich bivt mich iv ze fvzen	sprach des kuniges wip
rechet mich an Hagene	daz er verliese den lip
Do garten sich ze handen	wol sehzech chvner man
dvrch der frowen liebe	si wolden hin gan
vn– wolden slahen Hagenen	den vil chvnen man
vn– oech den videlære	daz wart mit rate getan
Do div kvniginne	ir schar so kleine sach
in eime grimmen mvote	si zen helden sprach
des ir da habt gedingen	des svlt ir ab gan
iane dvrfet ir so ringe	nimmer Hagenen bestan
Swie starche vn– swie chvene	der von Tronege si
noch ist verre chvener	der im da sizzet bi
Volker der videlære	der ist ein vbel man
iane svlt ir die degene	niht so lihte bestan
Do si daz gehorten	do garte sich ir mer
driv hvndert sneller rechen	div <kuneginne> her
was des vil genoete	daz si geræche ir leit
da von wart sit den degenen	vil michel arebeit be[64r]reit
Do si nv wol gewafent	ir gesinde sach
zv den snellen degenen	div kuniginne sprach
nv bitet eine wile	ir svlt noch stille stan
ia wil ich vnder chrone	mit iv zvo minen vinden gan
Vn– hoeret itewizze	waz mir hat getan
Hagen von Tronege	der Guntheres man
ich weiz in wol so chvnen	daz er mir lovgent niht
so ist ovch mir vnmære	swaz im darvmbe geschiht
Do sach der videlære	ein vil chvene man
die edeln kuniginne	ab einer stiegen gan
nider vz eime hvose	als er daz gesach
der vil wise reche	zvo sime hergesellen sprach
Nv schowet	frivnt Hagene	wa si her gat
div vns in vntriwen	inz lant geladet hat
ich gesach mit kuniginne	nie so manigen man
die swert enhende trvegen	also striteklichen gan
<Wizzet> ir	frivnt Hagene	daz si iv sin gehaz
so rat ich iv mit triwen	ir hvtet deste baz
des libes un– der eren	ia dunchet ez mich gvot
als ich mich versinne	si sint vil vbele gemvot
Vn– sint ovch svmeliche	zen brvsten also wit
swer sin selbes hvete	der tvo daz encit
ich wæn si vnder siden	die vesten prvnne tragen
waz si da mite meinen	daz kan ich niemen gesagen
Do sprach in zornes mvote	der vil chvne man
ich weiz wol daz iz allez	ist vf mich getan
daz si div liehten waffen	tragent an der hant
vor den moehte ich geriten	noch in der Bvrgonden lant
Nv saget mir	frivnt Volker	welt ir mir gestan
ob mit mir striten wellent	die Chriemh' man
daz lazet ir mich hoeren	als liebe als ich iv si
ich won iv immer mere	mit triwen dienstlichen bi
Ich hilf iv sicherlichen	sprach do der spileman
ob ich vns hie begegene	sæhe en kunic gan
mit allen sinen rechen	die wile ich leben mvoz
so entwiche ich iv durch vorhte	vz helfe nimmer einen fvoz
Nv lone iv got von himele	vil edel Volker
ob si mit mir striten	wes bedorft ich danne mer
sit ir mir helfen wellet	als ich vernomen han
so svln dise degene	vil gewærlichen gan
Nv sten wir von dem sedele	sprach do der spileman
si ist ein kuniginne	vn– lan si fvr gan
bieten ir die ere	si ist ein edel wip
da mit ist ovch getivret	an zvhten vnser beider lip
Nein	dvrch mine liebe	sprach aber Hagene
so wolden lihte wænen	dise degene
daz ihz dvrch vorhte tæte	vn– solde ich hin gan
ine wil durch ir deheinen	nimmer von dem sedel stan
Ia zimt ez vns beiden	zware lazen baz
zwiv solde ich den eren	der mir ist gehaz
daz entvon ich nimmer	die wil ich han den lip
iane rvche ich waz mich hazzet	des kunic Ezeln wip
Hagene der starche	der leit vber bein
ein vil liehtez [64v]wafen	vz des knopfe erschein
ein vil liehter jaspes	grvner danne ein gras
wol erchandez Chriemh'	daz ez ê Sivrides was
Do si daz swert erchande	des gie si michel not
sin gehilze daz was gvldin	div scheide porten rot
ez mante si ir leide	weinen si began
ich wæn iz hete Hagene	ir ze reizen getan
Volker der vil chvene	zoch naher vf der banch
einen videlbogen <starchen>	michel vn– lanch
gelich eime starpfen swerte	vil lieht vn– breit
do sazen vnervorhten	die zwene degene gemeit
Nv dvhten sich so here	die zwene chvne man
daz si niht enwolden	von dem sedele stan
dvrch deheine vorhte	des gie in an den fvz
div edel kuniginne	vn– bot in vintlichen grvoz
Si sprach	nv sagt mir	Hagene	wer hat nach iv gesant
daz ir getorstet riten	her in dizze lant
zvo also starchen leiden	vn– ich von iv han
het ir rehte sinne	so het irz pilliche lan
Nach mir ensande niemen	sprach do Hagene
man ladet her ze lande	drie degene
die heizent mine herren	so bin ich ir man
deheiner hovereise	bin ich vil selten ir bestan
Si sprach	nv saget mir mere	warvmbe tat ir daz
daz ir daz habt verdienet	daz ich iv bin gehaz
ir slvget Sivride	den minen lieben man
des ich vnz an min ende	immer gnvoc ze weinen han
Waz sol der rede mere	sprach er	ir ist genvoc
ich binz et aber Hagene	der Sivriden slvoc
einen helt ze sinen handen	wie sere er des engalt
daz div frowe Chriemh'	den schonen Prvnh' schalt
Ez ist et ane lovgen	kuniginne rich
ich han is alles schulde	des schaden schedelich
nv rechez swer der welle	ez si wip oder man
ihn wolde danne liegen	ich han iv leides vil getan
Si sprach	nv hoert	ir rechen	wa er mir lovgent niht
aller miner leide	swaz im da von geschiht
daz sol mir sin vnmære	ir Ezeln man
die vber mveten degene	sahen vaste ein ander an
Swer den strit da hvebe	so wêre da geschehn
daz man den zwein gesellen	der eren mvese iehn
wan siz in stvrmen heten	vil dicke wol getan
des sich iene vermazen	dvrch vorhte mvsen si daz lan
Do sprach ein der reche	wes seht ir mich an
daz ich ê da lobte	des wil ich ab gan
dvrch niemannes gabe	verliesen minen lip
ia wil vns verleiten	des kunic Ezeln wip
Do sprach aber ein ander	des selben han ich mvot
der mir gæbe tverne	von rotem golde gvot
disen videlære	woldeich niht bestan
dvrch sine swinde bliche	die ich an im gesehn han
Ovch erchenne ich Hagenen	von sinen iungen tagen
des mach man von dem rechen	lihte mir gesagen	[65r]
in zwein vn– zweinzech stvrmen	han ich in gesehn
da vil maniger frowen	ist hercenleide geschehn
Er vnt der von Spane	die traten manigen stic
do si hie bi Ezelen	vahten manigen wic
zen eren dem kunige	des ist von im vil geschehn
dar vmbe mvoz man Hagene	der eren wol von schulden iehen
Dannoch was der reche	siner iar ein kint
daz do tvmben waren	wie grise die nv sint
nv ist er chomen ze wizzen	vn– ist ein grimmech man
ovch treit er Palmungen	da vor <enchvnde> niht <gestan>
Da mite was gescheiden	daz da niemen streit
do wart der chvniginne	vil hercenliche leit
die helde cherten dannen	ia vorhten si den tot
von dem videlære	des gie in wærliche not
Do sprach der chvne Volker	wir han daz wol ersehn
daz wir hie <viende> vinden	als wir ê horten iehn
wir svln zv den kunigen	hin ze hove gan
sone tar vnser herren	mit strite niemen bestan
Wie diche man durch vorhte	manigiv dinch verlat
swa so frivnt frivnde	frivntlich gestat
vn– hat er gvte sinne	daz erz wisliche tvot
schade vil maniges mannes	wirt von sinnen wol behvot
Nv wil ich iv volgen	sprach do Hagene
si giengen da si fvnden	vil der degene
in grozem antpfange	noch an dem hove stan
Volker der vil chvene	lvote rvefen began
Er sprach zv sinen herren	wie lange welt ir sten
daz ir ivch lazet dringen	ir svlt ze hove gen
vn– hoeret an dem kunige	wi der si gemvot
do sah man gesellen sich	die helde chven vn– gvot
Der fvrste von Berne	der nam an die hant
Gunthern der richen	von Burgonden lant
Irenvrit Gernoten	einen chvenen man
do sah man Giselheren	ze hove mit sinem sweher gan
Swie iemen sich gesellete	vn– ovch ze hove gie
Volker vn– Hagene	geschieden sich nie
niwan in eime stvrme	an ir endes zit
daz mvsen beweinen	vil schone iuncfrowen sit
Do sach man mit den kunigen	hin ze hove gan
ir edeln ingesindes	tvsent chuner man
dar vber sehzech rechen	mit in warn chomen
die het in sime lande	der chvene Hagen genomen
Hawart vn– ovch Irinch	zwene vz erwelte man
die sah man frivntliche	bi den kunigen gan
Danchwart vn– Wolfhart	die heten sich bewegen
man sach si grozer tvgende	in ir vbermvte pflegn
Do der vogt von Rine	in den palas gie
Ezele der riche	daz niht langer lie
er spranch von sime sedele	als er si chomen sach
ein grvoz so rehte schone	von kunige nie mer geschach
Sit willechomen	her Gunther	vn– ovch her Gernot
vn– iwer brvder Giselher	dem ich min dienst enbot
mit triwen vlizzechli[65v]che	ze Wormez vber Rin
vn– allez daz gedigene	sol mir willechomen sin
Nv sit vns groz willechomen	ir zwene degene
Volker der chuone	vn– ovch her Hagene
mir vn– miner frowen	her in dizze lant
si hat in grozen triwen	vil diche mich vmbe ivch gemant
Do sprach der starche Hagene	daz haben wir wol vernomen
wær ich durch mine herren	zen Hvnen niht bechomen
so wær ich iv zen eren	geriten in daz lant
do nam der wirt vil edele	die lieben geste zehant
vn– brahte si zem sedele	da er selbe saz
do schancte man den gesten	mit vlize tet man daz
in witen goldes schalen	moraz vn– win
vn– bat die ellenden	groze willechomen sin
Do sprach der kunic der Hunin	des wil ich iv veriehn
mirn enchvnde in disen citen	lieber niht geschehn
denne ovch an iv rechen	daz ir vns her sit chomen
des ist miner frowen	michel trvren benomen
Mich nimt des michel wnder	waz ich iv habe getan
so manigen gast vil edelen	den ich gewnnen han
daz ir nie chomen rvochet	her in miniv lant
daz ich ivch nv gesehn han	daz ist zen vrevden mir gewant
Des antwrt Rvdeger	ein ritter hoch gemvot
ir mveget si sehn gerne	ir triwe div ist gvot
der miner frowen mage	so schone chvnnen pflegen
si bringent iv ze hvse	vil manigen wætlichen degen
An svnewenden abent	als wir han vernomen
waren si ze <Ezelen> bverge	dem chvnige ze hvse chomen
ein wirt nie sine geste	so minneklich enpfie
dar nach er zv den tischen	mit in vil vroliche gie
Ein kunec bi sinen gesten	schoner nie gesaz
man gab in vollechliche	trinchen vn– maz
vn– allez daz si wolden	des was man in bereit
man hete von den degenen	vil michel wnder geseit
Ezele der riche	het an <bow> geleit
sinen vliz kostenliche	mit grozer arebeit
palas un– tvrne	kemenaten ane zal
in einer witen burge	vn– einen herlichen sal
Den het er heizen bowen	lanch	hoch vn– wit
dvrch daz so vil der rechen	in svhte zaller cit
an ander sin gesinde	zwelf riche kunige her
vn– vil der werden degene	het er zallen citen mer
denne ir kvnic ie gewnne	als ich vernomen han
er lebt in hoher wnne	von magen vn– man
schallen vn– dringen	het der fvrste gvot
von manigem snellem degene	des stvont im hohe der mvot