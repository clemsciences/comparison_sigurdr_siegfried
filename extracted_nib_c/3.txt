DEn herren mvten selten	deheiniv hercenleit
er horte sagen mære	wie ein schoniv meit
in Burgonden wære	ze wnsche wolgetan
davon er sit vil arebeit	vn– ovch frevden gewan
Div ir vnmazen schone	was vil witen chunt
vn– ir vil hochgemvte	zv der selben stunt
an der iunchfrowen	so manic helt ervant
ez ladete vil der geste	in daz Gvntheres lant
Swaz man nach ir minne	der <werbenden> sach
Chriemhilt in ir sinne	ir selber nie veriach
daz si deheinen wolde	zeime trvte han
er was ir noch vil vremde	dem si wart sider vndertan
Do gedaht vf hohe minne	daz Sigelinde chint
ez was ir aller werben	wider in ein wint
er mohte wol verdienen	schoner frowen lip
sit wart div edel Chriemh'	des starchen Sifrides wip
Im rieten sine mage	vn– genvge sine man
sit daz er vf minne	vlizzen sich began
daz er eine næme	div im mohte zemen
do sprach der herre Sifrit	so wil ich Chriemh' nemen
die edeln iuncfrowen	vz Burgonden lant
durch ir vil grozen schone	von sage ist mir bechant
nie keiser wart so riche	der wolde haben wip
im enzæme wol ze minnen	der iungen kuniginne lip
Disiv selben mære	vernam do Sigemvnt
ez [3r]reite sin gesinde	da uon wart im chunt
der wille sines kindes	was im grimme leit
daz er werben wolde	die vil herlichen meit
Ez gefriesch ovch Sigelint	des edeln kuniges wip
si hete grozze sorge	vmbe ir kindes lip
den vorhte si verliesen	von Gunthers man
den gewerp man do dem degene	sere leiden began
Do sprach der starche Sivrit	vil lieber vater min
ane edeler frowen minne	wolde ich immer sin
ich enwrbe dar min herce	vil groze liebe hat
swaz ieman reden chunde	des ist deheiner slahte rat
Sit dv niht wil erwinden	sprach der kunic do
so bin ich dines willen	inneklichen vro
vn– wil dirz helfen fugen	so ich beste chan
doch hat der chunic Gvnther	vil manigen vbermvten man
Ob ez ander niemen wære	wan Hagene der degen
der chan mit vbermvte	der hochverte pflegen
daz ich vil sere fvrhte	deiz vns werde leit
ia ist mir solher mære	dicke vil von in geseit
Was mag vns daz gewerren	sprach do Sifrit
swaz ich friwentliche	niht ab in erbit
daz mac doch mit ellen	erwerben wol min hant
ich trow im an ertwingen	bediv lvt vn– lant
Do sprach der furste Sigemvnt	din rede div ist mir leit
wan wrden disiv mære	ze Rine geseit
dvne dorftes nimmer	geriten in daz lant
Gunther vn– Gernot	sint mir lange wol bekant
Mit gewalt niemen	erwerben mac die meit
so sprach der kunic Sigemvnt	daz ist mir wol geseit
wellen aber wir mit rechen	riten in daz lant
vnsern besten friwenden	sol div reise sin bechant
Des enist mir niht ze mvote	sprach do Sifrit
daz mir svln rechen	ze Rine volgen mit
durch deheine hervart	daz were mir leit
da mit ich solde ertwingen	die vil herlichen meit
Si mac svs wol erwerben	da min eines hant
ich wil mit zwelf gesellen	in Gunthers lant
dar sult ir mir helfen	vater Sigemunt
do gap man sinen degenen	ze kleiden gra vn– punt
Do vernam ovch disiv mære	sin mvter Sigelint
si begunde trvren	vmbe ir liebez kint
ia vorhte si vil sere	die Guntheres man
div edele kuniginne	darvmbe weinen began
Do chom der herre Sivrit	da er die frowen sach
wider sine mvter	gvetlicher sprach
irn svlt niht weinen	durch den willen min
ia wil ich ane sorge	vor allen wiganden sin
Nv helfet mir der reise	in Burgonden lant
daz ich un– mine rechen	haben solch gewant
daz so stolze degene	mit eren mvgen tragen
des wil ich genade	iv mit triwen immer sagen
Sit dv niht wil erwinden	sprach do Sigelint
so hilf ich dir der reise	min einigez kint
mit der besten wæte	die ritter ie getrvoch
dir vn– den dinen degenen	ir sult ir furen genvoch
Des neig ir mit zvhten	der vil chvne man
er sprach	ich wil <zer verte>	niemen mere han
niwan zwelf gesellen	[3v]den sol man prufen wat
ich wil versvchen gerne	wie ez vmbe Chriemhilde stat
Da sazen schone frowe	naht un– tac
luzzil deheiner mvoze	ir deheiniv pflach
vnze si geworhten	die Sifrides wat
er wolde siner verte	han deheiner slahte rat
Sin vater hiez im zieren	sin ritterlich gewant
da mit er varn wolde	in Burgonden lant
die ir uil liehten brunne	die wrden ovch bereit
vn– ir vil gvten helme	ir <schilde> schon vn– breit
Do nahet int ir reise	zen Burgonden dan
si heten vmbe ir sorge	wiez im solde ergan
ob si immer wider solden	chomen in daz lant
do svomte man den degenen	von dannen waffen vn– gewant
Ir rosse div warn schone	ir gereite goldes rot
lebt iemen vbermvter	des enwas niht not
denne wære Sivrit	vn– die sine man
wie schone er vrlovbes	gerte zen Burgonden dan
In werte trvorechliche	der kunic vn– ovch sin wip
er troste minneklichen	do ir beider lip
er sprach	ir sult niht weinen	durch den willen min
immer ane sorge	mvget ir wol mines libes sin
Ez was leit den rechen	ez weint ovch manic meit
ich wæn in hete rehte	ir herce daz geseit
daz in so vil ir friwende	da von gelege tot
von schulden si do klageten	des gie in endeliche not
An dem sehsten morgen	ze Wormze vf den sant
riten die vil chunen	allez ir gewant
was uon rotem golde	ir gereite wol getan
ir ross div giengen ebene	des herren Sifrides man
Ir schilde warn niwe	starc vn– breit
vn– lieht ir helme	da ze hove reit
Sifrit der vil chune	in Guntheres lant
man gesach an heleden	nie so herlich gewant
Div ort der swerte giengen	nider vf die sporn
ez furten scharpfe geren	die ritter vz erchorn
Sivrit der furt ir einen	wol zweier spannen breit
der ze sinen ekken	harte vreislichen sneit
Die goldes roten zevme	furtens an der hant
von siden furgebuge	sus <chomens> in daz lant
daz volch si allenthalben	kapfen an began
do liefen in engegene	des kunic Guntheres man
Die hochgemvten rechen	ritter vn– knehte
die sprungen in begegene	daz was michel reht
vn– enpfiengen dise geste	in ir herren lant
si namen in die moere	vn– ir schilde von der hant
Div ross si wolden dannen	ziehen an ir gemach
Sifrit der starche	zv den helden sprach
lat uns noch die moere	eine wile stan
wir wellen schiere hinnen	des ich gvten willen han
Man sol ovch unser schilde	ninder von uns tragen
wa ich den kunic uinde	kan mir daz iemen sagen
Gunthern den richen	vz Burgonden lant
do sagetez im ir einer	dem iz rehte was bekant
Welt ir den kunic uinden	daz mac vil wol geschehen
vf ienem sal witen	han ich <in> gesehen
bi den sinen degenen	welt ir zv zim gan
ir mvget da vor [4r]im vinden	manigen vz erwelten man
Do waren ovch dem kunige	div mære nv geseit
daz vf sinem hofe wæren	ritter vil gemeit
die furten liehte brunne	vn– herlich gewant
si enkande niemen	in der Burgonden lant
Den wirt des hete wnder	von wanne koemen dar
die herliche rechen	in wæte lieht gevar
un– mit so schonen schilden	niwe un– breit
daz im daz niemen sagete	daz was im groezliche leit
Des antwrte ein reche	der hiez Ortwin
starch un– chvone	mohter wol sin
Sit wir ir niht erchennen	so sult ir heizen gan
nach mime hoheim Hagene	den sul wir si sehen lan
Dem sint kunt div riche	vn– ovch div fremden lant
mager si bekennen	daz tvot er uns bechant
in hiez der chunic bringen	mit den sinen man
sach man in zvhtekliche	ze hofe fur den chunic gan
Waz sin der kunic wolde	des vragete Hagene
ez sint in mime huse	vremde degene
die niemen hie bekennet	ob ir si ê gesehen
habt in vremden landen	des svlt ir Hagene mir veriehen
Das tvn ich <sicherlichen>	zeinem venster er do gie
sin ovge er do wenchen	zv den gesten lie
wol behagete im ir geverte	vn– ovch ir gewant
si warn im vil vremde	in der Burgonden lant
Er sprach	von swannen furen	die rechen an den Rin
ez mohten selbe fursten	oder fursten boten sin
ir ross div sint so schone	ir chleider harte gvot
swannen si ioch riten	si sint vil hohe gemvot
Also sprach do Hagene	als ich mich kan verstan
swie ich Sifriden	noh nie gesehen han
so wil ich wol getrowen	swie ez sich gefuget hat
so ist ez der reche	der dort so herlichen stat
Er bringet niwe mære	her in dizze lant
die chvnen Nibelunge	slvch des heldes hant
Schilbunc vn– Nibelunch	div richen kuniges chint
er frumte starchiv wnder	mit siner grozen chrefte sint
Da der helt aleine	an alle helfe reit
er vant vor einem berge	daz ist mir wol geseit
bi Nibelunges horde	vil manigen kunen man
die warn im ê fremde	vnz er ir chunde da gewan
Hort der Nibelunges	der was gar getragen
vz einem holn berge	nv horet wnder sagen
wie in teilen wolden	der Nibelunge man
daz sach der degen Sifrit	den helt es wndern began
Er chom zv zin so nahen	daz er die rechen sach
vn ovch in die <degene>	ir einer drunder sprach
hie chumt der starch Sivrit	der helt von Niderlant
vil seltseniv mære	er an den Nibelungen vant
Den rechen wol enpfiengen	Schilbunc vn– <Nibelunch>
mie gemeinem site	die edeln fursten iunch
den schaz in baten teilen	den vil chunen man
vn– batens in so lange	vnz er inz loben began
Er sach so vil gesteines	als wir horen sagen
hundert chantzwægene	ez mohten niht getragen
noch [4v]me des roten goldes	von Nibelunge lant
daz solde in allez teilen	des chunen Sifrides hant
Do gaben si im ze miete	daz Nibelunges swert
si wrden mit dem dienste	vil vbele gewert
den in da leisten solde	der vil chune man
ern kundes niht verenden	do wart der helt von in bestan
Den schatz er vngeteilet	beliben mvse lan
do begunden mit im striten	der zweier kunige man
mit ir vater swerte	daz Palmvnch was genant
ez streit ab in der chune	den hort vn– Nibelung lant
Si heten da ir friunde	zwelf chune man
die starch als risen warn	waz chundez si vervan
die slvoch sit mit zorne	div Sifrides hant
vn– rechen sibenhundert	dwanger von Nibelunge lant
Dar zv die richen kunige	die sluger beide tot
er chom von Albriche	sit in groze not
der wande sine herren	rechen da zehant
vnz er die grozen sterche	sit an Sifride vant
Done chunde im gestriten	daz starche getwerch
alsam die lewen wilde	si liefen an den berch
da er die tarnkappen	Albrichæ ane gewan
do wart des hordes herre	Sifrit der vil chune man
Die da getorsten striten	die lagen alle erslagen
den schatz hiez er do balde	furen vn– tragen
da in ê da namen	die Nibelunges man
Albrich der vil starche	do die kameren gewan
Er mvos im swern eide	er dient im so sin kneht
aller hande dienste	was er im gereht
so sprach von Tronege Hagene	daz hat er getan
also grozer chrefte	nimere reche gewan
Noch weiz ich an im mere	daz mir ist bekant
einen lintrachen	sluoch des heledes hant
do badet er in dem blvote	des ist der helt gemeit
von also vester hvte	daz in nie wafen sit versneit
Nv svln wir den rechen	enpfahen deste baz
daz wir iht verdienen	den sinen starchen haz
sin lip der ist so chune	man sol in holden han
er hat mit sinen ellen	so mænigiv wnder getan
Do sprach der chunich riche	dv maht wol haben war
nv sich	wie degenliche	er stet gein strites var
er unt die sine degene	der wnderchune man
wir suln im begegene	hin nider zv dem rechen gan
Daz mvgt ir	sprach do Hagene	wol mit eren tvn
er ist von hohem chunne	eines richen kuniges svn
er stet in der gebære	mich dunchet	wizze christ
ez ensin niht kleiniv mære	darvmbe er her geriten ist
Do sprach der wirt des landes	nv si vns willechomen
er ist edel un– chvone	daz han ich wol vernomen
des sol ovch er geniezen	in Burgonden lant
do gie der chunic Gunther	da er Sifriden vant
Der wirt vn– sine rechen	enpfiengen so den gast
daz in an ir zvhten	wenich iht gebrast
des begunde in nigen	der vil chune man
man sah in zvhtekliche	mit den sinen rechen stan
Mich wndert [5r]dirre mære	sprach der wirt zehant
von wanne ir	edel Sifrit	sit chomen in daz lant
oder waz ir werbet	ze Wormez an den Rin
do sprach der gast zem kunige	daz sol ivch vnverdaget sin
Mir wart gesaget mære	in mins vater lant
daz hie bi iv wæren	daz het ich gern <erkant>
die chunsten rechen	des han ich vil vernomen
die ie kunic gewnne	dar vmbe bin ich her bechomen
Ovch hort ich iv selben	der degenheite iehen
daz man kunic deheinen	chuner habe gesehen
des giht iv vil der lute	vber elliv disiv lant
nvne wil ich niht erwinden	vnz ez mir werde bechant
Ich bin ovch reche	vn– solde chrone tragen
ich wil daz gern fugen	daz si von mir sagen
daz ich habe von rehte	lute vn– lant
darvmbe sol min ere	vn– min hovbt wesen pfant
Nv ir sit so chune	als mir ist geseit
iane rvche ich	ist iemen	liep oder leit
ich wil an iv ertwingen	swaz ir mugt han
lant vn– burge	daz sol mir wesen allez undertan
Den chunic hete wnder	vn– sine man allesam
vmbe disiv mære	die er hie vernam
daz er des hete willen	er næme im siniv lant
daz horten sine degene	do wart in zvernen bechant
Wie hete ich daz verdienet	sprach Gunther der degen
des min vater lange	mit eren hat gepflegen
daz wir daz solden vliesen	von iemannes kraft
wir liezen vbel schinen	daz ovch wir pflegen ritterschaft
Ich enwil es niht erwinden	sprach aber der chune man
ez enmvge von dinem ellen	din lant den vride han
ich wils alles walten	vn– ovch div erbe min
erwirbestvz mit ellen	die svln von rehte wesen din
Din lant vn– ovch daz mine	suln geliche ligen
sweder unser einer	am andern mac gesigen
dem sol ez allez dienen	die lute vn– ovch div lant
da widerredet aleine	der herre Gernot zehant
Wir han des niht gedingen	sprach do Gernot
daz wir iht lande irtwingen	daz iemen drumbe tot
gelige vor rechen handen	wir haben richiv lant
div dienent vns von rehte	ze nieman sint si baz bewant
<In> vil grimmem mvote	da stunden die friunde sin
do was ovch dar vnder	der herre Ortwin
der sprach	disiv svone	ist mir von hercen leit
iv hat der starche Sifrit	vnverdienet widerseit
Ob ir vn– iwer bruder	hetet niht die wer
vn– ob er danne furte	ein michil kuniges her
ich trwote wol erstriten	daz der chune man
die grozen vbermvete	von warn schulden mvse lan
Daz zvrnde harte sere	der helt von Niderlant
sich ensol niht vermezzen	wider mich din hant
ich bin ein kunic riche	so bistv kuniges man
ia enzimt dir niht mit strite	deheinen minen genoz bestan
Nach swerten rief do sere	von Metzen Ortwin
er mohte Hagenen swester suon	von Tronege vil [5v]wol sin
daz der so lange dagete	daz was dem kunige leit
do vnderstundez Gernot	der ritter <kvone> vn– gemeit
Er sprach ze Ortwine	lat iwer zvrnen stan
vns en hat herre Sifrit	solhes niht getan
wir mugen ez noch wol scheiden	mit zvhten	dest min rat
vn– haben in ze frivnde	daz uns lobelicher stat
Des antwrte Hagene	vns mac wol wesen leit
allen iwern degenen	daz er ie gereit
durch striten her ze Rine	er soldez haben lan
im heten min herren	solher leide niht getan
Do sprach aber Sifrit	der chreftige man
mvte ivch daz	her Hagene	daz ich gesprochen han
so sol ich lazen chiesen	daz die hende min
wellent vil gewaldech	hie zen Burgonden sin
Daz sol ich eine wenden	sprach do Gernot
allen sinen degenen reden er verbot
iht mit vbermvete	des im wære leit
do gedaht ovch Sifrit	an die vil herlichen meit
Wie zæme vns mit iv striten	sprach aber Gernot
swaz helde nv dar under	mvsen ligen tot
wir hetens luzzil ere	ob wir ez wolden tvon
des antwrt Sifrit	des kunic Sigemundes sun
Warumbe bitet Hagene	vn– ovch Ortwin
daz er niht gahet striten	mie den frivnden sin
der er also manigen	hie ze lande hat
si mvsin rede vermiden	daz was Gernotes rat
Ir sult vns wesen willechomen	sprach Giselher daz kint
vn– iwer hergesellen	die hie mit iv sint
wir suln iv gerne dienen	ich un– die mage min
do hiez man den gesten	schenchen Guntheres win
Do sprach der wirt des landes	allez daz wir han
gervchet irs nach eren	daz si iv vndertan
vn– si mit iv geteilet	lip un– gvot
do wart der herre Siurit	ein luzzel senfter gemvot
Do hiez man in behalten	alliz ir gewant
man gab in herberge	die besten die man vant
Sivrides knappen	man schvof in gvot gemach
den gast man sit vil gerne	da zen Buregonden sach
Man bot im michel ere	darnach ze manigen tagen
tusint stunden mere	danne ich iv kunde gesagen
daz hete verscholt sin ellen	ir svlt wol wizzen daz
in sach vil luzzil iemen	der im were gehaz
Sich vlizzen kurzewile	die kunige vn– ovch ir man
so was er ie der beste	swes man da began
des chunde im volgen niemen	so michel was sin kraft
so si den stein wrfen	oder schuzzen den schaft
Swa so vor den frowen	durch ir hofscheit
churzewile pflagen	die ritter vil gemeit
da sah man ie vil gern	den helt vz Niderlant
er het vf hohe minne	sine sinne gewant
Ze hofe die schonen frowen	vrageten mêre
wer der stolze vremde	reche wêre
sin lip der ist so schone	vil riche sin gewant
do sprachen ir genvge	ez ist der chunic von Niderlant
Swes iemen da begunde	des was sin lip bereit
[6r]er trvoch in sinem mvte	ein minnekliche meit
vn– ovch in ein div frowe	die er noch niene gesach
div im in heinliche	vil dicke gvtliche sprach
Swenne vofem hofe wolde	spilen da div kint
ritter vn– knappen	daz sach vil diche sint
Criemh' durch div venster	div kuniginne her
deheiner kurzewile	bedorfte div kuniginne mer
Vn– wesser daz in sehe	die er in hercen trvoch
da het er kurcewile	immer ane genvoch
solt ovoch er si sehen	ir sult gelovben daz
daz im in dirre werlde	chunde nimmer werden baz
Swenner bi den rechen	vf dem hofe stvnt
also noch die lute	durch kurzewile tvont
so stvnt so minnekliche	daz Sigelinde chint
daz in dvrch hercenliebe	trvtte manic frowe sint
Er daht ovch manige zite	wie sol daz geschehen
daz ich die maget edele	mit ovgen mvge gesehen
die ich von hercen minne	vn– lange han getan
div ist mir vil vremde	des mvz ich dicke truric stan
Swenne die kunige riche	riten in ir lant
so mvsin ie die rechen	mit in al zehant
da mit reit ovch Sifrit	daz was den frowen leit
er het durch hohe minne	diche michel arebeit
Svs wonter bi den herren	daz ist al war
in Guntheres lande	volleklich ein iar
daz er die minneklichen	die zite niene gesach
von der im sit vil liebe	vn– ovch vil leide geschach