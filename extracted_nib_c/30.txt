<Der> tac der het nv ende	vn– nahet in div naht
den wegemvden degenen	ir sorgens an vaht
die herren solden rowen	vn– an ir bette gan
daz bereite Hagene	ez wart [66r]in schiere chvnt getan
Gvnther sprach zem wirte	got laze ivch mit frevden lebn
wir wellen varn slafen	ir svlt vns vrlovp gebn
als ir vns gebietet	wir chomen morgen frvo
er schiet von sinen gesten	vil harte minneklichen do
Dringen allenthalben	die geste man do sach
Volker der chvene	zv den Hvnen sprach
wie getvrret ir den rechen	vf die fvze gan
vn– welt irs niht ivch mazen	so wirt iv leide getan
So slah ich eteslichem	so swæren gigenslac
hat er getriwen iemen	daz erz beweinen mac
wan wichet ir vns rechen	ia dvnchet ez mich gvot
ez heizent alle degene	vn– sint geliche niht gemvot
Do der videlære	so zornechliche sprach
Hagen der chvene	vber ahsel sach
er saget	iv rætet rehte	der chvne spileman
ir Chriemh' degene	ir svlt zen herbergen gan
Des ir da habet willen	ich wæn ez iemen tvo
welt ir sin beginnen	so chomt vns morgen frvo
vn– lat vns wegemvden	hint haben gemach
ia wæn ez von heleden	mit solchem willen ie geschach
Do brahte man die geste	in einen witen sal
dar inne si sit namen	den totlichen val
da fvnden si gerihtet	vil manigiv bette breit
in riet div kuneginne	div aller groezisten leit
Vil manigen kvlter spæhe	von Arraz man da sach
von vil liehten pfellen	vn– manige bette dach
von arabischen siden	so si beste chvnden sin
ovch lage in vf den enden	von golde herlicher schin
Div dechelachen hærmin	vil menegiv man da sach
vn– ovch von swarcem zobele	dar vnder si ir gemach
des nahtes solden schaffen	vnz an den liehten tac
ein kunec mit sinen frivnden	nie so herlich gelach
Owe der nahtselde	sprach <Giselher> daz kint
vn– owe miner frivnde	die mit mir chomen sint
swie et ez min swester	mir gvetlich erbot
ir fverhte daz wir mvzen	von ir schulden ligen tot

Nv lazet iwer sorgen	sprach Hagen der degen
ich wil der schiltwache	noch hinte selbe pflegen
ich behvete ivch wol mit triwen	vnz vns chvmt der tac
daz wizzet	snelle degene	so genese swer der mac
Do nigen si im alle	vn– sagten im des danc
si giengen zvo den betten	div wile was niht lanc
daz sich engestet heten	die ellenden man
Hagene der starche	sich do wafen began
Do sprach der videlære	Volker der degen
versmahtez iv niht	Hagene	so wolde ich mit iv pflegen
der schiltwache hinte	vnze morgen frvo
der helt vil minnekliche	danchte Volkere dvo

Nv lone iv got von himele	vil edel Volker
zallen minen sorgen	sone gert ich niemens mer
niwan ivch aleine	swa ich hete [66v]not
ich sol ez wol verdienen	mich enwendes der tot
Do garten si sich beide	in liehtez ir gewant
do nam ir ietewedere	den schilt an sine hant
vn– giengen vz dem hvse	fvr die tvr do stan
do hvten si der degene	daz was mit triwen getan
Volker der vil snelle	zv des sales want
sinen schilt den gvten	leinte von der hant
do gie er hin widere	die videln er genam
do dienter sinen frivnden	als ez dem degene gezam
Vnder <die> tvr des hvses	saz er vf den stein
chvner videlære	div svnne nie beschein
do im der seiten doenen	so svozlich erchlanch
die stolzen ellenden	sagten im des grozen danc
Do chlvngen sine seiten	daz al daz hvos erdoz
sin ellen zv der fvoge	div beide warn groz
senfter vn– svezer	videln er began
do enswebter an dem bette	vil manigen sorgenden man
Do si wol entslafen waren	<vnde> er daz ervant
do nam der degene widere	den schilt an sine hant
do gie er vz dem hvose	fvr die tvre stan
vn– hvote siner frivnde	vor den Chriemh' man
Nach dem ersten slafe	ich wæn ez e geschach
Volker der vil chvene	einen helm schinen sach
verre vz einer vinster	die <Chriemhilde> man
wolden an den gesten	schaden gerne han getan
Ê Chriemhilt dise rechen	hete dan gesant
si sprach	ob irs also vindet	dvrch got so sit gemant
daz ir da slahet niemen	wan den einen man
den vngetriwen Hagenen	die andern svlt ir lebn lan
Do sprach der videlære	nv seht	her Hagene
iane zimt mir diz mære	niht ze dagene
ia sih ich mit gewæfen	dort her lvte gan
als ich mich versinne	ich wæn si wellent vns bestan
Nv swiget	sprach do Hagene	lats vns her naher baz
e si <vn> werden innen	so wirt hie helme vaz
mit swerten verrvcket	von der minen hant
si werdent hint ir frowen	hin wider vbele gesant
Ein der Hvnen rechen	vil schiere daz gesach
daz div tivre was behvetet	wie balde er do sprach
des wir da heten willen	iane mag es niht engan
ich sihe den videlære	an der schiltwache stan
Der treit vf sime hovbte	einen helm glanz
lvotter vn– herte	veste vn– ganz
ovch lohent sine ringe	sam daz fivre tvot
bi im stet ovch Hagene	des sint die geste wol behvot
Zehant si widercherten	do Volker daz ersach
zv sime hergesellen	er zorneklichen sprach
lat mich zv den rechen	von dem hvose gan
ich wil vragen der mære	der frovn Chriemh' man
Nein	durch mine liebe	sprach Hagene der degen
welt ir deheines strites	mit den helden pflegen
so bestent si ivch mit swerten	[67r]vn– bringent ivch in not
so mvese ich iv helfen	wêrz aller miner mage tot
So wir danne beide	komen in den strit
zwene oder viere	in einer kurzen zit
die sprvngen zv dem hvose	vn– tæten vns div leit
an den slafenden	div nimmer wrden verkleit
Do sprach aber Volker	so lat doch daz geschehn
daz wir si innen bringen	daz ich si habe gesehn
daz des niht haben lovgen	die Chriemh' man
daz si vil mortliche	gerne heten getan
Do sprach der videlære	den Hvnen vaste nach
wie get ir svs gewafent	war ist iv so gach
welt ir schaden riten	ir Chriemh' man
dar svlt ir mih ze helfe	vn– minen hergesellen han
Des antwrte im niemen	zornic was sin mvot
pfi	ir zagen boese	sprach der degen gvot
wolt ir slafende	vns ermordet han
daz ist so gvoten degenen	her vil selten noch getan
Do wart der kuniginne	rehte daz geseit
daz ir boten niht enwrben	von schulden was ir leit
do fvogte siz sit anders	vil grimmech was ir mvot
des mvsen sit engelten	degene chvene vnde <GvoT>