<Mir> chvolint so die ringe	so sprach Volker
ia wæn div naht vns welle	nv niht wern mer
ich chivsez von dem lvfte	ez ist vil schiere tac
do wachten si der manigen	der noch slafende lach
Do erschein der liehte morgen	den gesten in den sal
Hagen begunde vragen	die rechen vber al
ob si zem mvnster wolden	zvo der messe gan
nach siten kristenlichen	man vil lvtten began
Si svngen vngeliche	daz da vil wol schein
kristen vn– heiden	die zvgen niht enein
do wolden zv den chirchen	die Guntheres man
si warn von den betten	al geliche nv gestan
Do næten sich die rechen	in also gvot gewant
daz nie helde mere	in deheines kuniges lant
bezzer kleider brahten	daz was Hagene leit
er sprach	ia svlt ir degene	hie tragen anderiv kleit
Nv sint iv doch genvogen	div mære wol bechant
nv traget fvr die rôsen	div wafen an der hant
fvr schapel wol gesteinet	die liehten helme gvot
sit wir so wol erchennen	der argen Chriemh' mvot
Wir mvzen hivte striten	daz wil ich iv sagen
ir svlt fvr siden hemde	die liehten prvenne tragen
vn– fvr die tiefen mæntil	die vesten schilde wit
ob iemen mit iv zvrne	daz ir vil werliche sit
Mine vil lieben herren	darzvo mage vn– man
ir svlt vil willechliche	zvo der chirchen gan
vn– chlaget got dem richen	sorge un– iwer not
vn– wizzet sicherlichen	daz vns na [67v]het der tot
Irn svlt ovch niht vergezzen	swaz ir habt getan
vn– svlt vil vlegeliche	da gegen gote <stan>
ir svlt sin gewarnet	recken also her
ez enwelle got von himele	ir vernemt messe nimmer mer
Svs giengen zv dem mvnster	die fvrsten vn– ir man
vf den vronen chirchof	do hiez si stille stan
Hagene der chvene	daz si sich schieden niht
er sprach	iane <weiz> noch niemen	waz von den Hvnen vns

Leget	mine frivnde	die schilde fvr den fvoz	[ geschiht
vn– geltet	ob iv iemen	biete swachen grvoz
mit tiefen verchwnden	daz ist Hagenen rat
daz ir so werdet fvnden	daz ez iv lobelichen stat
Volker vn– Hagene	die zwene giengen dan
fvr daz mvnster	daz wart dvrch daz getan
daz si daz wolden wizzen	daz des kuniges wip
mit in da mvese dringen	ia was vil grimmech ir lip
Do chom der wirt des landes	vnt ovch sin schone wip
mit vil richem gewande	gezieret was ir lip
der rechen genvoge	die man sach mit ir varn
do chos man hohe stovben	von der kuniginne scharn
Do der kunic Ezele	alsvs gewaffent sach
die rechen von dem Rine	wie balde er do sprach
wie sihe ich frivnde min	vnder helmen gan
mirst leit vf mine triwe	vn– hat in iemen iht getan
Ich sol in gerne bvzen	swie si dvnchet gvot
hat iemen in beswæret	daz herce vn– ovch den mvot
des bringe ich si wol innen	daz ez mir ist vil leit
swie si mir gebietent	des bin ich alles in bereit
Do sprach von Tronege Hagene	vns hat niemen niht getan
ez ist site miner herren	daz si wafent gan
zallen hochgeciten	ze vollen drien tagen
het vns iemen iht getan	wir soldenz iv billiche sagen
Wol hort div kuniginne	waz Hagene sprach
wie rehte vintliche	si im vnder dovgen sach
sine wolde doch niht melden	die site von ir lant
swie lange si sie da heime	mit frevden hete bechant
Swie grimme vn– ovch swie starche	si in vient wære
het iemen gesaget Ezelen	div rehten mære
er het iz vnderstanden	daz niht da wære geschehn
si liezenz dvrch ir vbermvot	daz sis im wolden niht veriehn
Do gie div kuniginne	mit grozer menege dan
done wolden dise zwene	idoch niht hoher stan
drier trite breiter	daz was den Hvnen leit
ia mvse si sich dringen	mit den degenen gemeit
Die Ezeln kamerære	dvote daz niht gvot
ia heten si den rechen	erzvrnet do den mvot
wan daz sine torsten	vor dem kunige her
da was vil michel dringen	vn– doch niht <anders> mer
Do man da gote gediente	vnt [68r]da si wolden dan
do chomen da zen rossen	vil manic Hvnen man
ovch was bi Chriemh'	vil manic schoniv meit
wol sibent tvsent degene	bi der kuneginne reit
In des sales venster	Chriemh' gesaz
mit maniger schonen frowen	mit frevden ane haz
Ezele der riche	gesaz ovch zv zir nider
vn– sahen kurcewile	von den gvten rechen sider
Nv was ovch in der marschalch	mit den rossen chomen
Danchwart der snelle	er het zvo zim genomen
sins herren ingesinde	von Bvregonden lant
div ros man wol gesatelet	den ellenden rechen vant
Do si zen rossen chomen	die kunige vn– ir man
Volker der chvene	raten do began
si solden bvhvrdieren	nach ir landes siten
des wart von degenen	sit vil herlich geriten
Vof den hof vil witen	chom do manic man
Ezele vn– Chriemh'	ez sahen allez an
der bvhvrt vn– schallen	div beidiv wrden groz
von kristen vn– von heiden	wie lvzzil iemen da verdroz
Vf den buhurt chomen	al zehant geriten
die Dietriches rechen	in hochverteklichen siten
si wolde kurcewile	mit den gesten han
do enwolde ers in niht gvnnen	ir herre hiez siz balde lan
Mit Guntheres mannen	daz spil er in verbot
er vorhte siner degene	des gie im groziv not
do chomen von Bechelaren	die Rvdegeres man
dar vmbe do der edele	starche zvrnen began
Er chom zvo zin vil balde	gedrvngen dvrch die schar
vn– sagete sinen degenen	si wæren des gewar
daz in vnmvte wæren	die Gvnthers man
ob si den bvhvrt liezen	daz wære im liebe getan
Do sich die von in schieden	als vns ist geseit
do chomen da von Dvringen	helde vil gemeit
vn– die von Tenemarchen	wol tvsent chvner man
von stichhen sah man vliegen	vil der trvonzvone dan
Hawart vnt ovch Irnfrit	gesellechliche siten
des waren die von Rine	in hochvertiklichen siten
si bvten manige tioste	den von Dvringen lant
des wart von stichen dvrchel	vil manic herlicher rant
Do chom ovch zv dem schalle	der herre Bloedelin
mit tusent siner rechen	die taten da wol schin
wie si riten chvnden	sich hvop groz vngemach
Chriemh' ez vil gerne	dvrch leit der Bvregonde sach
Si gedaht in ir mvote	als ez was nach geschehn
geschæhe iemen von in leide	so moehte ich mich versehn
daz ez erhaben wrde	an den vienden min
wrde ich wol errochen	des wolde ich gar an angest sin
Schrvotan vn– Gibeche	vf den buhvrt riten
Hornboge vn– Ramunch	nach <hvnischen> siten
si hielten gein den helden	vz Buregonden lant
die schefte dræten hohe	mit chreften fvr des sales want
Swes da iemen pflêge	so was [68v]ez niwan schal
man horte von schilde stozen	palas vn– sal
harte lvot erdiezen	von Gunthers man
den lop daz sin gesinde	mit grozen eren da gewan
Do was ir churcewile	so lanc vn– ovch so groz
daz dvrch die chovertivre	der blanche sweiz do vloz
von den vil gvten marchen	die di helde riten
si svohtenz an den Hvnen	in vil hochvertlichen siten
Do sprach der videlære	Volker der chvne man
ich wên vns dise rechen	tvrren niht bestan
ich hort ie sagen mære	daz si vns trvgen haz
nvne chvndez sich zer werlde	zware nimmer fvegen baz
Zen herbergen fveren	sprach der kunec her
sol man nv di moere	vnde riten danne mer
gegen abende	so des wirdet cit
waz ob div kuniginne	lop den vnchunden git
Do sahens eincn riten	so waigerlichen hie
daz ez al der Hvnen	tet deheiner nie
ia mohter in den venstern	wol haben hercen trvot
er was so wol gechleidet	sam eins vil werden ritters brvot
Do sprach aber Volker	wie moehte ich daz verlan
iener trvot der frowen	mvz eine <gebvze> han
daz chunde niemen wenden	ez get im an den lip
iane rvoche ich ob ez zvrne	des kunic Ezeln wip
Nein	dvrch mine liebe	sprach der kunec san
ez wizzent vns die lvte	ob wir si bestan
ir lat ez heben die Hvnen	daz fvget sich noch baz
dannoch der kunec Ezele	bi der kuniginne saz
Ine mag es niht gelazen	sprach do Volker
den bvhvrt reit er widere	mit vollechlicher ger
stach er dem richen heiden	daz sper dvrch sinen lip
daz sah man sit beweinen	beide maget vn– wip
Do rvochte hvrtekliche	Hagene nach im dan
mit sehzich siner degene	riten er began
nach dem videlære	da div tiost geschach
Ezel vn– Chriemh'	ez bescheidenliche sach
Done wolden ovch die kunige	den ir spileman
bi den vianden	niht ane helfe lan
da wart von tvsent heleden	vil chunsteklich geriten
si taten daz si wolden	in vil hochvertlichen siten
Da der riche Hvne	ze tode was erslagen
man horte sine mage	weinen vn– klagen
do vragt al daz gesinde	wer hat ez getan
do sprachen die daz sahen	daz hat der starche spileman
Nach swerten vn– nach schilden	riefen da zehant
des marcgraven mage	von der Hvnen lant
do wolden si den spileman	ze tode erslagen han
der wirt vz eime venster	sere gahen do began
Do hvop sich von den lvten	allenthalben schal
die Guntheres rechen	erbeizten vber al
div ros ze rvcke stiezen	die kunige vn– al ir man
do chom der kunic Ezele	der helt ez schaiden began
Ein des Hvnen mage	den er da bi im vant
ein vil starchez wafen	[69r]brach er im vz der hant
do slvgers alle widere	wan im was vil zorn
wie het ich minen dienest	an disen heleden verlorn
Ob ir nv disen spileman	het darvmbe erslagen
ich hiez ivch alle hahen	daz wil ich iv sagen
ich sah vil wol sin riten	do er den Hvnen stach
deiz ane sinen willen	von eime strvche geschach
Ir mvzet mine geste	vride lazen han
do wart er geleite	div ros div zoch man dan
zv den herbergen	si heten manigen kneht
die in ze dienste waren	mit allem vlize gereht
Der wirt mit sinen frivnden	in den palas gie
zorn er mer deheinen	da niht werden lie
do rihte man die tische	daz wazzer man in trvoc
do heten die von Rine	viende da genvoc
Swie leit ez Ezeln wære	gewafent manige schar
sach man nach fvrsten dringen	vn– wol ze vlizze gar
da si zen tischen giengen	dvrch der geste haz
ir mâch si rechen wolden	<ob> sich gefvgen chvnde daz
Sit ir gewafent gerner	ezzet danne bloz
sprach der wirt des landes	div vnzvht ist cze groz
swer aber minen gesten	hie tvot deheiniv leit
ez get im an sin hovbet	daz sie iv Hvnen geseit
ê die herren gesezzen	daz was hartelanch
div Chriemh' sorge	si al ze sere twanc
si sprach herre Dietrich	ich svches dinen rat
helfe vn– genade	min dinch mir angestlichen stat
Do sprach fvr sinen herren	Hildebrant	der ellens rich
swer sleht die Nibelunge	der tvot ez ane mich
dvrch deheines schazzes liebe	ez mag im werden leit
si sint noch vnbetwngen	die snellen degene gemeit
Si sprach	ia hat mir Hagene	also vil getan
er morte Sivriden	den minen lieben man
der in vz den andern schiede	dem wær min golt bereit
engvltes ander iemen	daz wær mir inneklichen leit
Do sprach meister Hiltebrant	wie chunde daz geschehn
daz man in bi in slvge	ich lieze ivch daz gesehn
ob man den helt bestvnde	sich hvbe liht ein not
daz arme vn– riche	dar vmbe mvsen ligen tot
Do sprach in sinen zvehten	dar zvo her Dietrich
die bete la beliben	kuniginne rich
mir habent dine mage	der leide niht getan
daz ich die edeln degene	mit strite welle bestan
Div bet dich lvzzel eret	vil edeles fvrsten lip
daz dv dinen mâgen	rætest an den lip
si chomen vf genade	her in dizze lant
Sivrit ist vnerrochen	von der Dietriches hant
Do si an dem Bernære	den willen niht envant
do lobtes also balde	an Bloedelines hant
eine wite marche	die Nvodvnch ê besaz
sit do slvog in Danchwart	daz er der gabe gar vergaz	[69v]
Si sprach	dv solt mir helfen	herre Bloedelin
ez sint in disem hvose	die viande min
die Sivriden slvgen	den minen lieben man
der mir daz hilfet rechen	dem bin ih immer vndertan
Des anwrt ir Bloedel	da er bi ir saz
ia ne getarre ich dinen magen	geraten cheinen haz
wande si min brvoder	bi im gerne siht
ob ich si bestunde	der kunec vertrvge mir sin niht
Neyna	herre Bloedel	ich bin dir immer holt
ia gib ich dir dar vmbe	min silber vn– min golt
vn– eine schone frowen	daz Nvdvnges wip
so mahtv gerne trvten	den ir vil minneklichen lip
Daz lant zvo den burgen	soltv haben dir
vil tivrlicher reche	dv solt gelovben mir
daz ich dich <sicherlichen>	alles des gewer
daz ich dir hie benennet han	ob dv leistes mine ger
Do der herre Bloedel	die miete vernam
vn– daz im dvrch ir schone	div frowe wol gezam
mit strite wander dienen	daz minnekliche wip
dar vmbe mvosen rechen	mit im verliesen den lip
Er sprach	man sol geswigen	der rede vber al
ê man is <werde> inne	so heb ich einen schal
ez mvz arnen Hagene	swaz er iv hat getan
oder ich wil dar vmbe	minen <lip> verlorn han
Nv wafent ivch	sprach Bloedel	alle mine man
wil svln den vianden	in ir herberge gan
des wil mich niht erlazen	daz Ezeln wip
dar vmbe svln wir degene	alle wagen den lip
Do div kuniginne	Bloedelinen lie
in des strites willen	ze tische si do gie
mit Ezele dem kunige	vn– ovch mit sinen man
si hete swinde ræte	an die geste getan
Wie si ze tische gienge	daz wil ich iv sagen
man sach da kunige riche	chrone vor ir tragen
vil manigen hohen fvrsten	vn– manigen werden degn
die sah man grozer zvhte	vor der kuniginne pflegen
Der wirt der schvf den gesten	den sedel vber al
den hohsten vn– den besten	zvo zim in den sal
den christen vn– den heiden	ir spise er vnderschiet
man gab genvoc in beiden	als ez der wise kunec beriet
Ir ander ingesinde	zen herbergen azen
den warn trvhsazen	ze dienste lazen
die mvsen ir spise	wol ze vlize pflegen
ir wirtschaft vn– ir frevde	wart sit mit iamer widerwegen
Do die fvrsten gesezzen	warn vber al
vn– nv begvnden ezzen	do wart in den sal
getragen zvo den fversten	daz Ezeln kint
da von der kunec riche	gewan vil starchen iamer sint
Dar giengen an der stvnde	vier Ezeln man
si trvogen Ortlieben	den ivngen kunec	dan
zv der fvrsten tische	da ovch Hagene saz
des mvsiz kint ersterben	dvrch sinen mortlichen haz
Do [70r]der kunich riche	sinen svon ersach
zvo sinen chonemâgen	er gvetliche sprach
nv seht ir	frivnde mine	daz ist min einech man
vn– ovch iwer swester	der magiv noh vil dienste tvon
Gevehter nach dem chvnne	ein wirt ein kvne man
rich vn– ovch vil edele	starch vn– wolgetan
leb ich deheine wile	ich gib im drizzech lant
so magiv wol gedienen	des iungen Ortliebes hant
Dar vmbe ich bite gerne	ivch	lieben frivnde min
swenne ir ze lande widere	ritet an den Rin
so svlt ir mit iv fvren	den iwern swester svon
vn– svlt ovch an dem kinde	vil genædekliche tvon
Ziehet in zen erein	vnz er werde ze man
hat iv in den landen	iemen iht getan
daz hilfet er iv rechen	daz habt vf minen lip
die rede hort ovch Chriemh'	des kunec Ezeln wip
Im solden wol getrowen	dise degene
gewhser zeinem manne	so sprach Hagene
doch ist der kunec ivnge	so veicklich getan
man sol mich sehen selten	ze hove nach Ortliebe gan
Der kvnich Hagenen an blichte	im was div rede leit
swie niht dar vmbe en redete	der fvrste vil gemeit
ez betrvebte im sin herce	vn– bewart im den mvot
do was der Hagenen wille	niht ze kurcewile gvot
Ez tet den fvrsten allen	mit dem kunige we
daz Hagen von sime kinde	het gesprochen ê
daz siz versizzen solden	daz was in vngemach
sine wessen niht der mære	waz von dem rechen sit geschach
Gnvge	di ez horten	vn– im doch warn gram
in heten gerne bestanden	ovch het der kunec alsam
getorster von sinen eren	so wær ers chomen in not
sit tet im Hagene mere	er slvogen vor sinen ovgen tot