<Die> Bloedelines rechen	die warn alle gar
mit tusent <halspergen>	hvben si sich dar
da Danchwart mit den knehten	ob den tischen saz
do hvop sich vnder degenen	mort vn– nitlicher haz
Also der herre Bloedel	fver die tische gie
Danchwart der marschalch	in gvetlich enpfie
willechomen her ze hvse	min her Bloedelin
waz iwer reise meine	des wndert gar die sinne min
Iane darftv mih niht grvezen	sprach do Bloedelin
wan dizze chomen daz mine	daz sol din ende sin
dvrch Hagenen dinen brvoder	der Sivriden slvoc
des engiltestv zen Hvnen	vn– ander degene genvoc
Neina	herre Bloedel	sprach do Danchwart
so mohte vns balde riwen	disiv hovevart
ich was ein vil kleiner kneht	do Sivrit vlos den lip
iane weiz ich waz mir wi[70v]zet	des kunec Ezeln wip
Iane weiz ich dir <der> mære	nimer ze sagene
ez taten dine mage	Gunther vn– Hagene
nv wert ivch vil ellenden	ir chvnnet niht genesen
ir mvzet mit dem tode	pfant daz Chriemh' wesen
So enwelt ir niht erwinden	sprach do Danchwart
so riwet mich min vlehen	daz wære baz verspart
der snelle degen chvne	von dem tische spranch
er zoch ein scharpfez wafen	daz was michel vn– lanch
Do slvoger Bloedeline	einen swinden swertes slac

daz imz hovbet mit helme	vor den fvezen lac
daz si din morgengabe	sprach Danchwart der helt
zvo Nvodvnges brvte	die dv ze frevden hast erwelt
Si mac sich morgen mæhelen	einem andern man
wil er die brvote miete	ez mac im sam ergan
ein getriwer Hvne	het im daz geseit
daz in div kuniginne	riet so groezlichiv leit
Do sahen Bloedelines man	ir herre lac erslagen
daz enwolden si den gesten	langer niht vertragen
mit vf erbvrten swerten	si sprvngen fvr div kint
in eime grimme mte	ia gerowez si sint
Vil lvte rief der marschalch	al die knappen an
ir seht wol	edeln knehte	wie ez wil vmbe gan
nv wert ivch ellenden	als ivch des twinget not
daz ir frvomchliche	ane schande <liget> tot
Die swerte niht enheten	die reichten fvr die banch
si hvben vz den fvzen	vil manigen schamel lanch
der Buregonden knehte	in wolden niht vertragen
da wart von swæren stvlen	dvrch helme bvlen vil geslagen
Wie grimme sich do werten	div ellenden kint
si triben vzem hvse	die gewafenden sint
doch beleib ir tot dar inne	fvnf hvndert oder baz
do was daz ingesinde	von blvote rot unde naz
Disiv starchen mære	wrden dan geseit
den Ezeln rechen	ez was in grimme leit
daz erslagen wære	der herre un– sine man
daz het der Hagen brvoder	mit den knehten getan
Ê manz ze hove erfvnde	die Hvnen dvrch ir haz
der garte sich zwei tvsent	oder dannoch baz
si giengen zv den knehten	daz mvos et also wesen
vn– liezen des gesindes	ninder einen genesen
Do die vil ungetriwen	drvngen in daz gadem
do hvop sich zwischen den rechen	vil vngefvger kradem
waz half ir baldez ellen	si mvsen ligen tot
dar nach in chvrcen stvnden	hvop sich êngestlichiv not
Hie mvgt ir horen wnder	bi vnfvge sagen
niwan tvsent knehte	die lagen tot erslagen
dar vber ritter zwelfe	der Danchwarres man
man sach in alterseine	noch bi den vianden stan
Der schal der was geswiftet	der doz der was gelegn	[71r]
do blichte vber ahsel	Danchwart der degen
Er sprach	owe der frivnde	die ich verlorn han
nv mvz ich leider eine	bi minen vianden stan
Div swert genote vielen	vf sin eines lip
daz mvse sit beweinen	vil maniges heldes wip
den schilt er rvochter hoher	den vezzel nider baz
do frvmt er vil der ringe	mit blvte vliezende naz
Owe mir dirre leide	sprach Adrians kint
nv wichent	Hvnen rechen	ir lat mich an den wint
daz der lvfte erchvele	mih stvrme mveden man
do begvnder an ir willen	in strite gegen der tvre gan
Der helt in grozem zorne	zvov dem hvse spranch
waz iteniwer swerte	vf sime libe erchlanch
die niht gesehen heten	waz wnders tet sin hant
die mvsen da beliben	von dem vz Burgonden lant
Nv wolde got	sprach Dancwart	mohte ich den boten han
der minen brvder Hagenen	chvnde wizzen lan
daz ich vor disen rechen	sten in solher not
er hvlfe mir von hinnen	oder er gelege bi mir tot
Do sprachen Hvnen rechen	der bote mvstv sin
so wir dich tragen toten	fvr den brvder din
so siht im erste leide	der Gunthers man
dv hast dem kvnege Ezelen	so grozen schaden <hie> getan
Nv lat die dro beliben	vn– stet vf hoher baz
ia getvn ich eteslichem	noch die ringe naz
nv wer mirz swer der welle	ich wil ze hove gan
vn– wil selbe disiv mære	minen herren wizzen lan
Er leidete sich so sere	den Ezeln man
daz si in mit den swerten	nv torsten niht bestan
do schvzzen si der gere	so vil in sinen rant
daz er in dvrch die swære	mvse lazen von der hant
Si wanden in betwingen	do er niht schildes trvoc
hey waz er tiefer wnden	sit dvrch helme slvoc
des mvse vor im strvochen	vil manic kvner man
darvmbe lop vil grozen	der chvne Danchwart gewan
Ze beiden sinen siten	si im sprvngen zvo
ia chom ir eteslicher	in den strit ze frvo
er gie vor sinen vienden	alsam ein eberswin
ze walde tvot vor hvnden	wie moehter kvner gesin
Sin vart div wart erniwet	von heizem blvte naz
iane chvnde ein einer reche	gestriten nimmer baz
mit also vil der viende	denner hete getan
do mvsen si in lazen	ane ir danc ze hove gan
Trvhsêzzen vn– schenchen	die horten swerte chlanc
vil maniger do daz trinchen	von der hende swanch
vn– svmeliche spise	die man ze hove trvoc
do chom im vor der stiegen	der starchen viende genvoc
Wie nv	ir gvten knehte	sprach der mvde degen
ia soldet ir der geste	gvetliche pflegen
vn– soldet nv den herren	die edeln spise tragen
vn– liezet [71v]mich div mere	ze hove minen herren sagen
Swelher dvrch sin ellen	im fvr die stiegen spranch
der slvger eteslichem	so swæren swertes swanc
daz si dvrch die vorhte	vf hoher mvsen stan
ia het sin starchez ellen	vil maniges ende getan
Also der chvne Danehwart	vnder die tvre getrat
daz Ezeln gesinde	er hoher wichen bat
mit blvote bervnnen	was allez sin gewant
ein vil starchez wafen	daz trvger bloz an siner hant
Ez was reht in der wile	do Danchwart chom fvr die tver
daz man Ortlieben	trvoc wider vn– fver
von tische ze tischen	den fvrsten wol geborn
von disen starchen mæren	wart daz kindelin verlorn