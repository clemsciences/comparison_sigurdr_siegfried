<Uil> lvote rief do Danchwart	eime degene
ir sizzet al ze lange	brvoder Hagene
iv vn– got von himele	chlage ich vnser not
ritter vn– knehte	sint in der herberge tot
Er rief im engegene	wer hat daz getan
daz hat der herre <Bloedel>	vn– sine man
ovch hat ers niht genozzen	div wil ich iv sagen
ich han im sin hovbet	mit minen handen abe geslagen
Daz ist ein schade kleine	sprach aber Hagene
swa man solhiv mære	saget von degene
ob er von rechen handen	verlivset sinen lip
in svln deste ringer	klagen wætlichiv wip
Nv saget mir	lieber brvoder	wie sit ir so rot
ich wæn ir uon wnden	lidet groze not
ist er inder inme lande	derz iv hat getan
in erner der <vbel> tivfel	ez mvz im an sin leben gan
Ir seht mich wol gesunden	min wat ist blvotes naz
von ander mannen wnden	ist mir geschehn daz
der ich also manigen	hivte han erslahen
ob ich des swern solde	ine chvndez nimmer gesagen
Er sprach	brvoder Danchwart	so hvtet vns der tver
vn– enlat der Hvnen einen	chomen niht derfver
ich wil reden mit den rechen	des vns nv dwinget not
vnser ingesinde	lit vnverdienet hie tot
Sol ich sin kamerære	sprach do der kvene man
also richen kvnegen	ich wol gedienen chan
<so> ich der stiegen	nach den eren min
den Chriemh' degenen	chvnde leider niht gesin
Mich nimt des michel wnder	sprach do Hagene
 rvnen in disem gademe
si wæn des lihte enbêrn	der an der tver dort stat
vn– ovch div hovemære	gesaget den Bvrgonden hat
Ich han gehort vil lange	von Chriemh' sagen
daz si ir hercen leide	wolde niht vertragen
nv trinchen wir die minne	vn– gelten skvniges win
der [72r]ivnge vogt der Hvnen	der mvoz hie der erste sin
Do slvoc daz kint Ortlieben	Hagen der helt gvot
daz im an dem swerte	zer hende vloz daz blvot
vnt daz des kindes hovbet	spranch Chriemh' <in> ir schoz
do hvop sich vnder degenen	ein mort vil grimmech vn– groz
Ovch slvoger den magetzogen	einen swinden slac
mit beiden sinen handen	der Ortliebes pflac
daz im daz hovbet schiere	vor tischen nider lac
ez was ein iæmerlicher lon	den er dem magtzogen wach
Er sach vor Ezeln tische	einen spileman
Hagen in sime zorne	gahen dar began
er slvog im vf der videlen	ab die einen hant
daz habe der boteschefte	in der Bvrgonden lant
Owe mir	sprach Werbel	der Ezeln spileman
her Hagen von Tronege	waz het ich iv getan
ich kom vf groze triwe	in iwer herren lant
wie chlenche ich nv die doene	sit ih nv verlorn han die hant
Hagenen ahte ringe	gevidelter nimmer mer
do frvmt er in dem hvse	div werch grimmen ser
an den Ezelen rechen	der er so manigen slvoc
er braht ir in dem gademe	zvo dem tode genvoc
Volker sin geselle	von tische spranch
sin videlboge im lvote	an siner hende erchlanc
do videlte vngefvege	der kunige spileman
hey waz er im ze vienden	der chvnen Hvnen gewan
Do sprvngen von den tischen	die drie kvnige her
si woldenz gerne scheiden	e des schaden wrde mer
sine chvndenz mit ir sinnen	do niht vnderstan
do Volker vn– Hagene	so sere weten began
Do sach der vogt von Rine	vngescheiden den strit
do slvoc der fvrste selbe	vil manige wnden wit
dvrch die liehten ringe	den vianden sin
er was ein helt zen handen	daz wart da grozlichen schin
Do chom ovch zvo dem strite	der starche Gernot
ia frvomt er den Hvnen	vil manigen helt tot
mit dem scharpfen swerte	daz im gap Rvdeger
den Ezeln magen	frvmrer div grozlichen ser
Der ivnge svon frovn Vten	zvo dem strite spranch
sin wafen herrenliche	dvrch die helme erchlanc
den Ezeln rechen	vzer Hvnen lant
da tet vil michel wnder	div Giselheres hant
Swie frvom si alle wæren	die kvnige vn– ovch ir man
doch sah man Giselhere	ze vorderest stan
bi den vianden	er was ein helt gvot
er schvf da mit den wnden	vil manigen nider in daz blvot
Ovch werten sich vil sere	die Ezeln man
do sah man die geste	howende gan
mit den liehten swerten	dvrch des kvniges sal
do hort man allenthalben	von strite grozlichen schal	[72v]
Do wolden die dar vzen	mit frivnden sin dar in
si namen an der stiegen	vil kleinen gewin
do wolden si dar inne	vil gerne fvr die tver
done lie der portenære	ir deheinen dar fver
Do hvop sich in der porte	vil grozer der gedranc
vn– ovch von den swerten	vf helme lvoter klanc
des chom der kvne Danchwart	in vil starche not
daz bedahte Hagene	als im sin triwe gebot
Vil lvte rief do Hagene	Volkern an
seht ir dort	geselle	minen brvoder stan
vor hvnischen rechen	vnder starchen slegen
frivnt	nert mir den brvoder	ê wir vliesen den degn
Daz tvon ich sicherlichen	sprach der man
er begvnde vil videlende	dvrch den palas gan
ein scharpfez <swert> im diche	an siner hende erchlanc
die rechen bi dem Rine	sagten im des grozen danch
Volker der vil chvene	zvo Danchwarte sprach
ir habt erliten hivte	grozen vngemach
mich bat iwer brvoder	dvrch helfe zv zw gan
welt ir nv sit dar vze	so wil ich inrethalben stan
Danchwart der vil snelle	stvnt vzerhalp der tver
do wert er in die stiegen	swaz ir chom der fver
des hort man waffen hellen	an der helede hant
sam tet ovch inrethalben	Volker von Bvregonden lant
Der chvne videlære	rief zvo dem degene
daz hvs ist wol beslozen	frivnt Hagene
ez ist also verschranchet	div Ezeln tver
von zweier rechen handen	da <gent> wol tvsent rigel fver
Do der starche Hagene	die tver so sach behvot
den schilt warf do zervcke	der chvne degen gvot
do erst begunder rechen	siner frivnde leit
sines zornes mvose engelten	vil manic ritter gemeit
Do der voget von Berne	daz wnder reht ersach
daz Hagene der starche	so manigen helm brach
der kunic der Amelvnge	sprach vf einen banch
er sprach	hie schenchet Hagene	daz aller wirsiste tranch
Der wirt het groze sorge	sin wip div het alsam
waz man im lieber frivnde	vor sinen ovgen nam
wander von sinen vinden	vil chvme da genas
er saz vil angestliche	waz half in daz er kunec was
Chriemh' div frowe	rief Dietrichen an
nv hilf mir von dem sedele	ritter	von in dan
dvrch aller fvrsten tvgende	vz Amelvnge lant
vn– erreichet mich dort Hagene	ich han den tot an der hant
Wie sol ich iv gehelfen	sprach do Dietrich
vil edeliv kuneginne	nv sorge ich vmbe mich
ez sint so sere erzvrnet	die Guntheres man
daz ich an disen citen	gevriden niemen enchan
Neina	herre Dietrich	vil edel ritter gvot
laza hivte schinen	den tvgentlichen [73r]mvt
daz dv mir helfest hinnen	oder ich belibe tot
nv hilf mir vn– dem kvnige	vz dirre angestlicher not
Daz wil ich versvochen	ob ich iv helfen chan
wande ich in langen citen	niht gesehn han
so pitterlich erzvrnet	manigen ritter gvot
ia <sahe> dvrch die helme	von swerten vliezen daz blvot
Mit chraft begunde rufen	der degen vz erchorn
daz im sin stimme erlvote	alsam ein wisents horn
vn– daz der palas wite	von siner chraft erdoz
div sterche Dietriches	was vil vnmæzliche groz
Do gehorte Gvnther	rvfen disen man
in dem starchen stvrme	losen er began
er sprach	Dietriches stimme	ist in min ore chomen
ich wæn im vnser degene	etewen hie benomen
Ich sihe in vf dem tische	er winchet mit der hant
ir frivnt vn– mage	von Burgonden lant
gehabt vf des strites	lat hoeren vn– sehn
waz hie Dietriche	von vns ze schaden si geschehn
Do der kunic Gunther	bat vn– ovch gebot
si habten vf mit swerten	in des stvrmes not
daz was gewalt vil grozer	daz do niemen streit
do reiten mit ein ander	die kvnen rechen gemeit
Er sprach	vil edel Dietrich	waz ist iv hie getan
von den minen magen	willen ich des han
svne vn– bvze	bin ich iv bereit
swaz iv iemen tæte	daz wær mir inneklichen leit
Do sprach der herre Dietrich	mir ist noch niht getan
des ich schaden deheinen	von iv mvge han
wan lar mih von dem strite	mit dem gesinde min
daz wil ich vmbe ivch degene	immer dienende sin
Wie vleget ir so sere	sprach do Wolfhart
iane hat der videlære	die tver nie so verspart
wir entsliezen si so wite	daz wir dar fvre gan
nv swiget	sprach her Dietrich	ir habt den tivfel getan
Do sprach der kunic Gvnther	erlovben ich iv wil
fvret vz dem hvse	lvzzil oder vil
ane mine vinde	die svln hie bestan
si habent mir zen Hvnen	leides vil getan
Der herre von Berne	vnder einen arm besloz
die edeln kuniginne	der angest div was groz
do fvrt er anderthalben	Ezeln mit im dan
ovch giengen mit im dannen	sehs hvndert siner chvener man
Do sprach der marcgrave	der edel Rvdeger
sol aber ozem hvse	iemen chomen mer
die iv doch dienen gerne	daz lazet vns vernemen
so sol ovch fride der stæte	gvten frivnden immer zemen
Des antwrte Giselher	sime sweher zehant
vride vn– svone	si iv von uns bechant
sit ir sit triwen stæte	beide ir vn– iwer man
svlt gemeinliche	mit iwern frivnden hinnen gan
Do der marcgrave	gervmte den sal
fvnf hundert vn– mere	[73v]im volgten zetal
die stiegen von dem hvose	daz warn sine man
von den der kvnec Gvnther	vil grozen schaden sit gewan
Do sach ein Hvnen reche	Ezelen gan
bidem Bernære	genozzen wolders han
dem gap der videlære	einen swern slac
daz im vor Ezeln fvezen	daz hovbet schiere gelac
Do der wirt des landes	chom von dem hvse dan
do cherte er sich hin widere	vn– sach Volkeren an
owe mir dirre geste	daz ist ein grimmniv not
daz alle mine frivnde	svln vor in ligen tot
Ach we der hochgecite	sprach der kvnec her
da vihter einer inne	der heizet Volker
alsam ein eber wilde	vn– ist ein spileman
ich danches mime heile	daz ich dem valande entran
Sine leyche lvtent vbele	sine zvege die sint rot
ia velent sine doene	vil manigen helt tot
ine weiz niht waz vns wize	der selbe spileman
wan ich gast neheinen	nie so leiden gewan
Zir herbergen giengen	die rechen also her
der herre von Berne	vn– ovch Rvdeger
sine wolden mit dem strite	niht ze schaffen han
vn– gebvten ovch ir degenen	daz sis mit fride solden lan
Vn– heten si getrowet	alsolher swære
daz in div von in beiden	so chvnftich wære
sine wærn von dem <hvse>	niht so sanfte chomen
si <heten> eine strovfe	an den vil chvnen ê genomen
Si heten die si wolden	lazen vz dem sal
<do> hvop sich inrethalben	ein grozlicher schal
die geste sere rachen	daz in ê geschach
Volker der vil chvene	hey waz er liehter helme brach
Sich cherte gein dem schalle	Gunther der kunec her
hort ir die doene	Hagene	die dort Volker
mit den Hvnen videlet	swer gegen der tvor gat
ez ist ein roter anstrich	den er zem videlbogen hat
Mich riwet ane maze	sprach do Hagene
daz ich vor Volkere	ie gesaz dem degene
ich was sin geselle	vn– ovch er der min
vn– chom wir immer widere	daz svln wir noch mit triwen sin
Nv schowe	kvnec Gvnther	Volker ist dir holt
er dienet willechliche	din silber vn– <din> golt
sin videlbogeim snidet	dvrch den herten stal
er brichet vf den helmen	div liehten schinende mal
Man gesach nie videlære	so herlichen stan
also der degen Volker	hivte hat getan
die sinen leyche hellent	dvrch helm vn– dvrch den rant
ia sol er riten gvtiv ros	vn– tragen herlich gewant
Swaz der Hvnen mage	in dem hvse was gewesen
der enwas nv deheiner	dar inne genesen
des was der schal geswiftet	daz niemen mit in streit
div swert von [74r]handen legeten	die kvnen degene gemeit