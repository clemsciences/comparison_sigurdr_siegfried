Die herren nach ir mvede	gesazen do zetal
Volker vn– Hagene	die giengen fvr den sal
sich leinten vf die schilde	die vbermvten man
da wart rede genvoge	von in beiden getan
Do sprach von Burgonden	Giselher der degen
iane mvegt ir	lieben frivnde	niht rowe noch gepflegen
ir svlt die toten lvte	vz dem hvse tragen
wir werden noch bestanden	ich wilz iv wærliche sagen
So wol mich solhes herren	sprach do Hagene
der rat enzæme niemen	wan eime degene
den vns min ivnger herre	hivte hat getan
des mvgt ir Bvrgonden	alle vroeliche stan
Do volgeten si dem kinde	vn– trvgen fvr die tver
wol zwei tvsent toten	wrfen si derfver
vor des sales stiegen	vielen si zetal
do hvop sich von ir mâgen	ein vil klagelicher schal
Ez was ir etelicher	so mæzliche wnt
der sin mit helfe pflæge	er wrde noch gesvnt
der von dem hohem valle	mvse ligen tot
die klagten do ir frivnde	des twanch si iamerhaftiv not
Do sprach der videlære	ein reche vil gemeit
nv chivse ich des die wareheit	als ma mir hat gesæit
die Hvnen sint vil boese	si chlagent sam div wip
nv solden si bervchen	der vil sere wnder lip
Do wande ein marcgrave	er reit ez dvrch gvot
er sach einen sinen mach	gevallen in daz blvot
er besloz in mit den armen	vn– wolde in tragen dan
den schoz ob im ze tode	der vil chvne spileman
Do dandern daz gesahen	div flvht hvp sich von dan
si begvnden alle flvchen	dem selben spileman
noh hvob er vnder fvzen	einen ger vil hart
der von eime Hvnen	in daz hvs geschozzen wart
Den schoz er do hin widere	dvrch die bvrch dan
mit siner chraft so verre	den Ezelen man
gaber herberge	vof hoher von dem sal
daz sin vil starchez ellen	die lvte vorhten vber al
Do stvnden vor dem hvose	Ezel vn– sine man
Volker vn– Hagene	reden do began
mit der Hvnen kvnige	ir willen vn– mvot
des chomen sit in sorgen	die helede chven vn– gvot
Ez zæme	so sprach Hagene	vil wol volches trost
daz die herren væhten	zaller vorderost
also der kvnec Gvnther	vnde Gernot hie tvot
die howent dvrch die helme	nach swerten vlvzet daz blvot
Ezele was so chvne	er vazzete sinen schilt
nv vart gewærliche	sprach min frov Chriemh'
vn– bietet ir den rechen	daz golt vber rant
wan erreichet ivch dort Hagene	ir habt den tot an der hant
Done wolde der kvnec here	des strites erwinden niht
daz von so ri[74v]chen fvrsten	selten nv geschiht
man mvos in bi dem <vezzil>	wider ziehen dan
Hagene der grimme	sin spotten aber began
Ez was ein nahiv sippe	sprach do Hagene
die Sivrit vn– Ezele	<heten> zesamene

er minnete Chriemh'	ê si ie gesæhe dich
kvnic vil boese	warvmbe rætest an mich
Dise rede horte	wol des kvniges wip
des wart vil vnmvtes	der Chriemh' lip
daz er si torste schelten	vor Ezelen man
dar vmbe si aber raten	an die geste began
Si sprach	der mir von Tronegen	Hagenen slvege
vn– mir sin hovbet	ze gibe trvge
dem fvlt ich rotes goldes	den Ezeln rant
ovch gæb ich im ze miete	vil gvte bvrge vn– lant
Nvne weiz ich wes si bitent	sprach der spileman
ine gesach nie helde mere	so zageliche stan
da man horte bieten	so rehte richen solt

si mohten gerne dienen	die bvrge vn– ovch daz rote golt
Ezele der vil riche	hete iamer vn– not
er klagte pitterliche	mage vn– manne tot
da stvnt von manigen landen	vil rechen gemeit
die weinten mit dem kvnige	siniv chreftigen leit
Des begvnde spotten	der kvne Volker
ich sihe hie sere weinen	vil manigen rechen her
si gestent ir herren vbele	in siner starchen not
ia ezzent si mit schanden	nv vil lange hie sin brot
Do gedahten in die besten	er hat vns war geseit
doch enwas ez da niemen	so hercenliche leit
als ovch Iringe	dem helede vz Tenelant
daz man in churcen citen	mit der wareheite wol bevant