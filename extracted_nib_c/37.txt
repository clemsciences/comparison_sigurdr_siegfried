<Ez> heten die ellenden	wider morgen gvot getan
wine der Gotelinde	chom ze hove gegan
do sah er beidenthalben	div vngefvgen ser
daz weinte innechliche	der <getriwe> Rvdeger
Owe	sprach der reche	deich ie den lip gewan
daz disen starchen iamer	chan niemen vnderstan
swie gern ihz vriden wolde	der kvnic entvot es niht
wander der sinen leide	ie mere vn– mere geschiht
Do sande an Dietrichen	der gvte Rvdeger
ob siz noch chunden wenden	an den kvnigen her
do enbot im der von Berne	wer moht ez vnderstan
ezn wil der kunic Ezele	scheiden niemene lan
Do sah ein Hvnen reche	Rvdegeren stan
mit weinenden ovgen	vn– het des vil getan
do sprach zer kvniginne	nv seht ir wie er stat
der doch gewalt den meisten	bi iv vn– Ezeln hat
vn– dem ez allez dienet	livt vn– ovch div lant
wie ist so vil der bvrge	vn– der erbe an in gewant
der er von dem kvnige	so vil gehaben mac
er geslvc in disen stvrmen	noch nie <lobelichen> slac
Mich dvnchet ern rvche	wie ez hie vmbe gat
daz et er den vollen	nach sime willen hat
man giht im	er si chvener	danne iemen mvge sin
daz ist in disen sorgen	worden boeseliche schin
Mit trvrigem mvote	der vil getriwer man
den er daz reden horte	der helt der blicht in an
er daht	dv solt ez arnen	dv gihest	ich si verzaget	[79v]
dv hast div dinen mære	ze hove ze lvte gesaget
Die fvost begvnder twingen	do lief er in an
er slvoc so chreftechliche	den hvnischen man
daz er im vor den fvzen	lac vil schiere tot
do was aber gemeret	des kvnic Ezeln not
Fvrder	zage bose	sprach do Rvdeger
ich han doch genvoge	leit vn– ser
daz ich hie niht enstrite	zwiv wizzestv mir daz
ia wær ih den gesten	grozlichen haz
vn– allez daz ich mohte	daz het ich in getan
niwan daz ich die degene	her gefvret han
ich was ir geleitte	in mines herren lan
des ensol mit in niht striten	min vil ellendes hant
Do sprach zem marcgraven	Ezel der kunec her
wie habt ir vns geholfen	vil edel Rvdeger
wan wir so vil der veigen	hie ze lande han
wir bedorften ir niht mere	ir habt vil vbele getan
Do sprach der ritter edele	da beswart er mir den mvot
vn– hat mir verwizzen	ere vn– gvot
des ich von dinen handen	habe so vil genomen
daz ist dem lvgenære	ein teil vnstætelichen chomen
D Chriemh' saz bi Ezelen	div het ez ovch gesehen
daz von des rechen zorne	dem Hvnen was geschehen
si chleit iz vngefvge	ir ovgen warn naz
si sprach zvo Rvdegere	wie haben wir verdienet daz
daz ir mir un– dem kvnige	meret vnser leit
nv habt ir vns doch	Rvdeger	allez her geseit
ir woldet durch vns wagen	die ere vn– ovch daz leben
ich hort iv vil der rechen	den pris vil grozlichen gebn
Ich man <ivch> der genaden	vn– ir mir habt geswarn
do ir mir zvo Ezelen	her ze lande rietet varn
daz ir mir woldet dienen	an vnser eines tot
des enwart mir armen wibe	nie so grozliche not
Daz ist ane lovgen	ich swor iv	edel wip
ich wolde dvrch ivch wagen	die ere vn– ovch den lip
daz ich die sele vliese	des enhan ich niht gesworn
ia braht ich her ze lande	die iwern brvder wol geborn
Si sprach	gedenche	Rvdeger	der grozen triwen din
der stæte vn– ovch der eide	daz dv den schaden min
immer woldest <rechen>	vn– elliv miniv leit
des man ich dich hivte	degen chvne vn– gemeit
Ezele der riche	vlegen ovch began
do bvten si sich beide	ze fvzen fvr den man
den gvten marcgraven	trvren man do sach
der vil getriwe reche	harte iæmerlichen sprach
Owe mir gotes armen	sprach der getriwe man
aller miner eren	der mvoz ich ab stan
triwen vn– zvhte	der got an mir gebot
vil richer got von himele	daz mihs wendet niht der tot
Swelhez ich nv laze	vn– daz ander began
so han ich bosliche	vn– vbel getan
laz aber [80r]ih si beide	mich schiltet elliv diet
nv rvche mich bewisen	der mir ze lebene geriet
Do baten si genote	der kunic vn– ovch sin wip
des mvsen sider degene	verliesen den lip
vor Rvdegeres handen	da ovch der helt erstarp
ir mvget daz balde horen	daz er vil iæmerlichen warp
Er wiste schaden gewinnen	vn– vngefvgiv leit
er het dem kunige	vil gerne verseit
vn– ovch der kvniginne	vil ser vorht er daz
ob er ir einen slvege	daz im div werlt trvge haz
Do sprach der marcgrave Rvdeger	der chvne man
her chvnic	nv nemt hin widere	al daz ich von iv han
lant vn– burge	des sol mir niht besten
ich wil vf minen fvzen	in daz ellende gen
Alles gvtes ane	so rvom ich iv div lant
min wip vn– mine tohter	nim ich an mine hant
ê daz ich ane triwe	beliben mvse tot
ich het genomen vbele	iwer golt also rot
Do sprach der kunic Ezele	wer hvlfe danne mir
daz lant zvo den bvrgen	daz gib ich allez dir
daz dv mich rechest	Rvdeger	an den vinden min
dv solt ein kvnic gewaltech	benebn mime libe sin
Do sprach aber Rvdeger	wie sol ihz ane van
heim ze mime hvose	ich si geladet han
trinchen vn– spise	ich in mit triwen bot
vn– gab in mine gabe	sol ich si dar zvo slahen tot
Die lvte wænent lihte	daz ich si verzaget
deheinen minen dienest	han ich in widersaget
solde ich nv mit in striten	daz wære missetan
so rowe mich div frivntschaft	die ich mit in geworben han
Giselher dem degene	gab ich die tohter min
sine chvnde in dirre werlde	niht baz verwendet sin
vf zvht vn– ovch vf ere	vf triwe vn– ovch vf gvot
ine gesach nie kunec so ivngen	so rehte tvgentlich gemvot
Do sprach aber Chriemh'	vil edel Rvdeger
nv la dich erbarmen	vnser beider ser
min vn– ovch des kuniges	gedenche wol dar an
daz nie wirt deheiner	so leide geste gewan
Do sprac der marcgrave	wider daz edel wip
ez mvz noch hivte gelten	der Rvdegeres lip
swaz ir vn– ovch min herre	mir liebes habt getan
dar vmbe mvz ich sterben	ez mac niht langer nv gestan
<Ich> weiz wol daz noch hivte	mine burge vn– miniv lant
iv ledech mvzen werden	von ir etesliches hant
ich bevilhe iv vf genade	min wip vn– min chint
vn– die vil ellenden	die da zen Bechelaren sint
Nv lon dir got	Rvdeger	sprach der kunic do
er vn– div kvniginne	si wrden beidiv vro
vns svln dine lvte	vil wol bevolhen wesen
ovch getrowe ich mime heile	daz dv maht selbe wol genesen
Do liez er an die wâge	die sele vn– ovch den lip
do begunde weinen	daz [8ov]Ezeln wip
er sprach	ich wil iv leisten	als ich gelobet han
owe der minen frivnde	die ich leider mvoz bestan
Man sah in von dem kvnige	in starchen riwen gen
do sah er siner rechen	ein teil da nahen sten
er sprach	ir svlt ivch wafen	alle mine man
die chvnen Burgonden	mvz ich nv leider bestan
Do brahte man den rechen	ir gewæfen al zehant
ez der helm wære	vn– ovch des schildes rant
von ir <ingesinde>	wart ez in dar getragen
sit horten leidiv mære	die chvnen ellenden sagen
Gewafent wart do Rvdeger	mit fvnfhvndert man
dar vber zwelf rechen	ze helf er ovch gewan
die wolden pris erwerben	in des stvrmes not
sine wisten niht der mære	daz so nahte der tot
Do sah man Rvdegere	vnder helme gan
ez trvgen swert div scharpfen	des marcgraven man
vn– dar zv vor ir handen	die liehten schilde breit
daz sach der videlære	ez was im ane maze leit
Ovch sach der ivnge Giselher	sinen sweher gen
mit vf gebvndem helme	wie mohter do versten
waz er da mite meinte	niwan allez gvot
des wart der kvnic edele	von hercen vrolich gemvot
Nv wol mich solher frivnde	sprach Giselher der degn
die wir han gewnnen	her vf disen wegn
wir svln mines wibes	vil wol geniezen hie
mir ist liep vf mine triwe	daz ie der hyrat ergie
Ine weiz wes ir ivh troestet	sprach do der spileman
wa gesaliet ir ie dvrch svne	so manigen rechen gan
mit vf gebvnden helmen	die trvegen swert enhant
an vns wil dienen	Rvdeger	sine burge vn– siniv lant
Bedaz der videlære	die rede vol sprach
den gvten marcgraven	man vor dem hvse sach
sinen schilt den gvten	sazter fvr den fvoz
do mvser den gesten	versagen dienest vn– grvoz
Der edel marcgrave	rief hin vf zehant
nv wert ivch	edeln <rechen>	von Burgonden lant
ir soldet min geniezen	ir engeltet leider min
ê do waren wir gefrivnde	nv mvz ich iwer vient sin
Do erschracten dirre mære	die nothaften man
in was der trost enpfallen	den si da wanden han
do mit in wolde striten	dem si da warn holt
si heten doh von vienden	vil michel arebeit gedolt
Nvne welle got von himele	sprach Gvnther der degen
daz ir ivch svlt genaden	noch an vns bewegen
vn– der vil grozen triwe	der wir doch heten mvot
ich wil iv des baz getrowen	daz ir ez nimmer getvot
Ine mages niht gelazen	sprach do der chvene man
ich mvoz mit iv striten	wande ihz gelobet han
nv wert ivch	chvnen degene	so lieb iv si der lip
mich enwoldes niht erlazen	des [82r]kvnec Ezeln wip
Ir widersaget vns nv ze spate	sprach do der chunic her
nv mvez iv golt vergelten	vil edel Rvedeger
triwe vn– minne	die ir vns habt getan
ob irz an dem ende	woldet minneklicher lan
Wir soldenz immer dienen	daz ir vns habt gegebn
ich vn– mine mage	ob ir vns liezet leben
die herlichen gabe	do ir vn– iwer man
vns fvrtet frivntliche	zvo dirre hochgezite dan
Wie wol ich iv des gvnde	sprach Rvdeger der degen
daz ich iv mine gabe	noch diche solde wegen
mit vollen willechliche	als ich des hete wan
sone wrde mir dar vmbe	nimmer schelten getan
Erwindet	edel Rvdeger	sprach do Gernot
wandez wirt deheiner	gesten nie erbot
so rehte minnekliche	als ir vns habt getan
des svlt ir wol geniezen	ob wir bi lebene bestan
Daz wolde got	sprach Rvdeger	vil edel Gernot
daz ir ze Rine wæret	vn– ich wære tot
mit etelichen eren	sit ich ivch sol bestan
ez enwart noch nie an degenen	wirs von frivnden getan
Nv lon iv got	her Rvdeger	sprach aber Gernot
die vil richen gabe	mich riwet iwer tot
sol an iv verterben	so tvgentlicher mvot
ich trage hie iwer wafen	daz ir mir gabet	helet gvot
Daz ist mir nie geswichen	in aller dirre not
vnder sinen ecken	lit manic ritter tot
ez ist lvoter vn– stæte	herlich un– gvot
ich wæn so riche gabe	ein reche nimmer mer getvot
Vn– welt ir niht erwinden	irn wellet zvo zvns gan
slaht ir mir iht der frivnde	die ich noch hinne han
mit iwer selbes swerte	nim ich iv den lip
so riwet ir mich	Rvdeger	vn– herlichez wip
Daz wolde got	her Gernot	vn– moehte daz ergan
daz aller iwer wille	wære hie getan
vn– daz genesn wære	iwer frivnde lip
iv sol vil wol getrowen	bediv min tohter vn– min wip
Des antwrt im Giselher	der edeln voten kint
wie tvot ir so	her Rvdeger	die mit mir chomen sint
si sint iv alle wæge	ir grifet vbel zvo
die iwern schonen tohter	welt ir verwitewen ze frvo
Swenne ir vn– iwer rechen	mit strite mich bestat
wie <rehte> vnfrivntliche	ir daz schinen lat
daz ich iv wol getrowe	fver ander alle man
da von ich zeinem wibe	iwer tohter mir gewan
Gedenchet iwer triwe	vil edel kunich her
gesende ivch got fon hinnen	so sprach Rvdeger
lat die ivncfrowen	niht engelten min
dvrch aller fvrsten tvgende	so rvochet ir genædich sin
Daz tæt ich wol von schulden	sprach Giselher daz kint
die edeln mine mage	die noch hier inne sint
svln die von iv ersterben	so mvoz gescheiden [81v]sin
div vil stæte frivntschaft	zvo ziv vn– ovch dem wibe min
Nv mvez vns got genaden	sprach do der chvne man
do hvben si die schilde	also si wolden dan
striten zv den gesten	in Chriemh' sal
do rief vil lvote Hagene	von der stiegen hin zetal
Belibet eine wile	vil edel Rvdeger
also sprach do Hagene	wir wolden reden mer
ich vn– mine herren	des vns twinget not
waz mac gefrvmen Ezeln	vnser ellenden tot
Ich stan in grozen sorgen	vil edel fvrste milt
mir gab div marcgravinne	disen richen schilt
den habent mir die Hvnen	zerhowen vor der hant
ich fvrt in minneklichen	her in Ezelen lant
Daz wolde got von himele	sprach aber Hagene
vnt het ich schilt so gvten	hie ze tragene
also dv hast vor hende	vil edel Rvdeger
sone gerte ich hie zen Hvnen	deheiner <halsperge> mer
Vil gern wær ich dir gvot	mit mime schilde
torst ich diren gebieten	vor Chriemh'
doch nim dv in hin	Hagene	vn– trag in vor der hant
hey soldestv in fveren	in der <Burgonden> lant
Do er im so willechliche	den schilt ze gebne bot
do wart genvger ovgen	von weinen harte rot
ez was div leste gabe	die sider immer mer
gebot deheime degene	von Bechelaren Rvdeger
Swie grimme Hagene wære	vn– swie herte gemvot
doch erbarmet in div gabe	die der helt gvot
bi sinen lesten citen	so nahe hete getan
vil manic ritter edele	mit im trvren began
Nv lon iv got von himele	vil edel Rvdeger
ez wirt iwer geliche	deheiner nimmer mer
der ellenden rechen	so miltechlichen gebe
got sol daz gebieten	daz iwer tvgent immer lebe
Nv lon ich iv der gabe	sprach Hagene der degen
daz ich mich alles vbeles	wil gein iv bewegen
daz nimmer ivch gerveret	in strite hie min hant
ob ir si alle slvget	die von Bvrgonden lant
Des neig im do mit zvehten	der marcgrave her
die lvte weinten alle	daz disiv starchen ser
niemen scheiden chvnde	daz was ein michel not
vater aller tvgende	lag an Rvdegere tot
Do sprach ovch von dem hvose	Volker der spileman
sit min geselle Hagene	den vride hat getan
den svlt ir also stæte	han von miner hant
daz habt ir wol verdienet	do wir chomen in daz lant
Vil edeler marcgrave	ir svlt min bote sin
dise roten bovge	gab mir div margravin
daz ih si tragen solde	hie zer hochgecite
daz han ich geleisten	daz ir min zivch des site
Daz wolde got von himele	sprach do Rvdeger
daz iv div marcgravinne	noch solde gebn mer
div mære sage ich gerne	der trvtinne min
vn– gesi[82r]he ich si gesvnde	des svlt ir ane zwivel sin
Als er im daz gelobte	den schilt hvop Rvdeger
des mvtes er irtobete	dane beit er da niht mer
er lief vf zv den gesten	eiine rechen gelich
manigen slac vil swinden	slvoc der marcgrave rich
Die zwene wichen hoher	Volker vn– Hagene
wandez im ê gelobten	die snellen degene
noch vant er also chvnen	bi dem tvrne stan
daz Rvdeger des strites	mit grozen sorgen began
Dvrch mort rêchen willen	so liezen si in dar in
Gvnther vn– Gernot	si heten helede sin
Giselher stvnt vf hoher	ze ware ez was im leit
er versach sich noch des lebenes	dar vmbe er Rvdegeren meit
Do sprvngen zvo den vinden	des marcgraven man
man sah si degenliche	nach ir herren gan
div vil scharpfen wafen	si trvgen an der hant
des brast da vil der helme	vn– manic herlicher rant
Do slvgen die vil mvden	manigen swinden slac
den von Bechelaren	der ebene gelach
dvrch die liehten ringe	vaste vnz vf daz verch
si frvmten in dem stvrme	div vil herlichen werch
Daz edel ingesinde	was chomen gar dar in
Volker vn– Hagene	die sprungen balde hin
sine gaben vride niemen	wan dem einem man
von ir beider hande	daz blvot dvrch helme nider ran
Wie rehte gremliche	vil swerte drinne erchlanc
vil der schildes spangen	vz den slegen spranch
des reise ir schiltgesteine	verhowen in daz blvot
si vahten also grimme	daz man ez nimmer mer getvot
Der vogt von Bechelaren	gie wider vn– dan
also der mit ellen	in stvrme werben chan
dem tet des tages Rvedeger	mit strite wol gelich
daz er ein degn wære	vil <chven> vn– ovch vil lobelich
Hie stvnden dise zwene	Gunther vn– Gernot
si slvogen in dem strite	vil manigen helt tot
Giselher vn– Danchwart	die bede ez ringe wach
des frvmten si vil manigen	vnz vf ir ivngesten tach
Wol zeigte der marcgrave	daz er was starch genvoc
chvene vn– wol gewafent	hey waz er helde slvoc
daz sach ein Burgonde	do dwang in zornes not
da von begvnde nahen	des gvten Rvdegeres tot
Ez was der starche Gernot	den helt den rief er an
er sprach zem marcgraven	ir welt mir miner man
niht genesen lazen	vil edel Rvdeger
daz mvet mich ane maze	ine chans niht an gesehn mer
Nv mag iv iwer gabe	wol ze schaden chomen
sit ir miner frivnde	mir habt so vil genomen
nv wendet ivch her vmbe	vil edel chvene man
iwer gabe wirt verdienet	so ich aller hohste kan
E daz der marcgrave	vol zvo zim chome dar
des mvsen liehte ringe	werden missevar
do sprungen zvo [82v]zein ander	die ere gernde man
ir ieteweder schirmen	fvr starche wnden im began
Ir swert so scherpfe warn	ez enchunde niht gewegen
do slvoc Gernoten	Rvdeger der degen
dvrch helm vlins herten	daz nider vloz daz blvot
daz vergalt im wol mit ellen	der ritter chven vn– gvot
Die Rvdegers gabe	an hende er hohe erwach
swie wnt er zem tode wære	er slg im einen slac
dvrch sinen schilt gvten	vnz vf div helm gespan
da von ersterben mvose	der schonen Gotelinde man
lane wart nie wirs gelonet	so richer gabe mer
do vielen bede erslagene	die rechen also her
gelich in dem stvrme	von ir selber hant
alrerst erzvrnede Hagene	do er den grozen schaden vant
Do sprach der helt von Tronege	ez ist vns vbel chomen
wir haben an in beiden	so <starchen> schaden genomen
den nimmer vberwindent	ir lvte vn– ovch ir lant
die Rvdegeres degene	die mvzen nv sin vnser pfant
Dane wolde ir deheiner	dem andern niht vertragen
vil maniger ane wnden	dar nider wart geslagen
der wol genesen wære	ob im wart solch gedranch
swie gesunt er anders wære	der in dem blvot doch ertranch
Owe mines brvder	der tot ist hie gefrvomt
waz wir der leiden mære	zallen citen chvomt
ovch mvz mich immer riwen	min sweher Rvdeger
der schade ist beidenthalben	vn– div vil groezlichen ser
Do die rechen sahen	daz si beide waren <tot>
 di mvsen liden not
der tot der svochte sere	da sin gesinde was
der von Bechelaren	einer langer niht genas
Gvnther vn– Giselher	vn– ovch Hagene
Danchwart vn– Volker	die gvten degene
die giengen da si fvnden	ligen zwene man
da wart von den heleden	mit iamer weinens vil getan
Der tot vns sere rovbet	sprach Giselher daz chint
lazet iwer weinen	vn– gen wir an den wint
daz die ringe erchvelen	vns stvrme mvden man
ia wæn vns <got> niht langer	nv daz lebn welle lan
Den sizzen	disen leinen	sah man da manigen degen
si waren aber mvzich	da waren tot gelegen
die Rvdegers helde	vergangen was der doz
so lange wert div stille	daz sin die kvniginne erdroz
Owe mir dirre swære	sprach des kvniges wip
si sprachent al ze lange	vnser viende lip
mac nv wol vri beliben	vor Rvdegeres hant
er wil si wider bringen	heim in der Bvrgonden lant
Waz hilfet	chunic Ezele	daz wir geteilet han
mit im swaz er wolde	der helt hat missetan
der vns da solde rechen	der wil der svne pflegn
des antwrt ir Volker	der vil zierliche degn
Iane zimt niht reden vbele	deheines kvniges wip
vn– torst ich heizen liegen	alsvs edel wip
so het ir Rvdegere	vil vreislich an gelogen
er vnt die [83r]sinen degene	sint an der svne gar betrogen
Er tet so willechliche	daz im der kunic gebot
daz er vn– sine gesinde	ist hie gelegen tot
nv seht alvmbe	Chriemh'	wem ir nv gebieten welt
iv hat vnz vf den ende	gedienet Rvdeger der helt
Welt ir des niht gelovben	man solz ivch sehn lan
dvrch ir hercenleide	so wart daz getan
man trvoch den helt verhowen	da in der kvnic ersach
den Ezeln degenen	so rehteleide nie geschach
Do si den marcgraven	sahen toten tragen
ezn chunde ein schribêre	geprieven noch gesagen
die manigen vngebære	der wib vn– man
von ir hercen swære	al da bezeigen began
Do wart der Ezeln iamer	so starch vn– also groz
als eins lewen stimme	der riche kunic erdoz
mit hercen leidem wofe	alsam tet ovch sin wip
si chlageten vngefvge	des gvten Rvdegers lip