o> svchte der herre Dietrich	selbe sin gewant
do half	daz er sich wafent	maister Hildebrant
do chlaget also sere	der chreftige man
daz im daz hvs erdiezen	gein siner stimme began
Der helt gewan do widere	rehten mannes mvot
in grimme wart gewafent	do der degen gvot
einen <schilt> vil vesten	den nam er an die hant
nach schaden in do troste	der vil chune Hildebrant
Do sprach von Tronege Hagene	ich sihe dort her gan
den herren Dietrichen	der wil vns bestan
nach sinne starchen leide	daz im ist hie geschehn
man sol daz hivte chiesen	wem man des besten mvge iehn
lane dvnchet sich von Berne	der herre Dietrich
nie so starch des libes	vn– ovch so gremelich
vn– wil erz an vns rechen	daz im ist getan
also reite Hagene	ich tarr in rehte wol bestan
Die rede erhorte Dietrich	vn– Hildebrant
er gie da er die rechen	beide stende vant
vzen vor dem hvse	geleinet an den sal
sinen schilt den gvten	den sazte Dietrich zetal
In leitlichen sorgen sprach do Dietrich
wie habt ir so geworben	Gunther	ein chunic rich
ich ellender reche	waz ist an mir getan
alles mines trostes	des bin ich eine bestan
Ivch endvhte niht der volle	an [87r]der vil grozen not
do ir vns Rvdegeren	den rechen slvget tot
nv habt ir mir erbunnen	aller miner man
ia het ich iv degenen	solher leide niht getan
Gedenchet an ivch selben	vn– an iwer leit
tot der iwer frivnde	vn– ovch div arebeit
ob ez iv gvten degenen	beswæret iht den mvot
owe wie rehte vnsanfte	mir tot der Rvdegers tvt
Ez <gescach> in der werlde	nie manne leider mer
ir gedahtet vbele	an min vn– an iwer ser
swaz ich frevden hete	div lit von iv erslagen
iane chan ich nimmer mere	die mine mage verchlagen
Iane sin wir niht so schuldich	sprach do Hagene
ez chomen her zem hvse	die iwern degene
ze vlize wol gewafent	mit ir schar so breit
mich dvnchet wie iv div mære	niht ze rehte sin geseit
Waz sol ich anders gelovben	mir sagtez Hildebrant
do mine rechen gerten	von Amelunge lant
daz ir in Rvdegere	gæbet vz dem sal
do tat ir niwan spottens	die chvnen helde her zetal
Do sprach der kunec von Rine	si iahen wolden tragen
Rvedegeren hinnen	den hiez ich in versagen
Ezeln ze leide	vn– niht den dinen man
vnze daz do Wolfhart	dar vmbe schelten began
Do sprach der helt von Berne	ez mvese et also sin
Gunther	kunec edele	dvrch die zvhte din
so ergezzet mich der leide	die mir sint getan
vn– svnez	ritter chuone	so wil ich gar die schulde lan
Ergip dich mir ze gisel	dv vn– ovch din man
so wil ich ivch behvten	so ich beste chan
daz iv hie zen Hvnen	niemen niht entvot
ir svlt an mir niht vinden	niwan triwe vn– gvot
Nvne welle got von himele	sprach do Hagene
daz sich dir ergeben	zwen degene
die dv so wærliche	sihest gewafent stan
daz hiez ein michel schande	vn– wær ovch vbele getan
Irn svlt ez niht versprechen	sprach aber Dietrich
Gunther vn– Hagene	ia habt ir beide mich
so sere beswæret	min herce vn– ovch den mvot
welt ir mich ergezzen	daz irz vil pillichen tvot
Ich gibs iv mine triwe	vn– gihtes iv min hant
daz ich mit iv rite	heim in iwer lant
ich beleite iv nach den eren	oder ich gelige tot
ich wil dvrch ivch verchiesen	der minen grozlichen not
Nvne gewæhent sin niht mere	sprach aber Hagene
von <vns> enzimt daz mære	niht ze sagene
daz sich iwer ergæben	zwene also chvne man
nv siht man niemen mære	bi iv wan Hildebrande stan
Des antwrt Hildebrant	ivch mohte wol gezemen
den fride mines herren	ob ir den rvchet nemen
ez chvmt noch an die stunde	vil liht in churcer cit
daz ir in gerne næmet	vn– in iv danne niemen git
Ja neme ich ê die svone	sprach do Hagene
ê ih [87v]so lasterliche	von eime degene
flvhe	meister Hildebrant	als ir habt hie getan
ich wande dar ir kundet	baz gein viande stan
Do sprach meister Hildebrant	zwiv verwizzet ir mir daz
nv wer was der vf eime schilde	vor dem Waschenstein saz
do im von Span Walther	so vil der frivnde slvoc
ovch habt ir noch ze zeigen	an iv selben genvoc
Do sprach der fvrste Dietrich	wie zimt daz helede lip
daz si svln schelten	sam div alten wip
ich verbivt iv	Hildebrant	daz ir iht sprechet mer
mich ellenden rechen	twingent grozlichiv ser
Lat hoeren	frivnt Hagene	sprach do Dietrich
waz ir ê redetet	ir rechen lobelich
do ir mih gewafent	zvo ziv sahet gan
ir iahet daz ir eine	mit strite woldet mich bestan
Iane lovgent iv des niemen	sprach Hagene der degen
ine welle ez hie versvochen	mit stichen un– mit slegen
ez ensi daz mir zebreste	daz Nibelunges swert
mich mvet daz mines herren	vn– min ze gisel ist gegert
Do der reche erhorte	den grimmen Hagenen mvot
den schilt vil balde zvchte	der snelle degen gvot
wie balde gein im Hagene	von der stiegen spranch
Nibelunges swert daz gvote	vil lvot vf Dietriche erchlanch
Do wesse wol her Dietrich	daz der chune man
vil grimmes mvtes wære	schermen im began
der voget von Berne	vor angestlichen slegen
wol erchander Hagenen	er was ein vz erwelter degen
Ovch vorht er Balmungen	ein wafen starch genvoc
vnder wilen Dietrich	mit listen wider slvoc
vnze daz er Hagenen	mit strite doch betwanch
er slvog im eine wnden	div was tief vn– lanch
Do daht der herre Dietrich	dv bist in not erwigen
ih han es luzzil ere	soltv nv tot geligen
ich wil ez svs versvchen	ob ich ertwingen chan
dich mir zeinem gisel	daz wart mit sorgen getan
Den schilt lie vallen Dietrich	sin sterche div was groz
mit beiden sinen armen	er Hagenen vmbesloz
do wart von im betwngen	der vil chvene man
Gunther der vil edele	dar vmbe trvrin began
Hagenen bant do Dietrich	vn– fvrt in da er vant
die edeln Chriemh'	vn– gab ir bi der hant
den chvnisten rechen	der ie swert getrvoc
nach ir vil starchem leide	do wart ir liebe genvoc
Vor frevden neich dem rechen	daz Ezeln wip
immer si dir sæli	din herce vn– ovch din lip
dv hast mich wol ergezzet	nach aller miner not
ich sol ez immer dienen	mich enwendes der tot
Do sprach der herre Dietrich	ir svlt in lan genesen
vil edeliv kvniginne	ez mac vil wol noch wesen
daz ivch sin dienst ergezzet	des er iv hat getan
er sol des niht engelten	daz [88r]man in siht gebunden stan
Do hiez si fvren Hagenen	an sin vngemach
da er lac beslozzen	vn– da in niemen sach
Gunther der kunec edele	rvfen do began
war chom der helt von Berne	er hat mir leide getan
Do gie im hin begegene	der herre Dietrich
daz Gunthers ellen	daz was so lobelich
ern beite do niht mere	er lief her fvr den sal
von ir beider swerten	hvp sich ein vngefvger schal
Swie vil der herre Dietrich	lange was gelobt
Gunther was so sere	erzvrnet vn– ertobt
wander nach starchen leiden	sin herce vient was
man sagtez noch fvr wnder	daz do Dietrich ie genas
Ir ellen vn– ir sterche	beide warn groz
palas vn– tvrne	von den slegen doz
do si mit swerten hewen	vf die helme gvot
ez het der kunic Gunther	einen herlichen mvot
Sit twange in der von Berne	sam Hagenen ê geschach
daz blvot man durch die ringe	dem helde vliezen sach
von eime scharpfen swerte	daz trvoc her Dietrich
doch het gewert Gunther	nach mvde lobeliche sich
Der herre wart gebunden	von Dietriches hant
swie kunige niene solden	liden solhiv bant
er daht ob er lieze	vngebunden wesen

daz si zwene inme lande	niemen liezen genesen
Der vogt von Berne	der nam in bi der hant
do brahter in gebunden	da er Chriemh' vant
do was mit sime leide	ir sorge ein teil benomen
si sprach	chunic Gunther	sit mir groze willechomen
Er sprach	ich soltv nigen	vil edel swester min
ob iwer grvezen moehte	genêdichlicher sin
ich weiz ivch	kvniginne	so zornic gemvot
daz ir mir vn– Hagenen	vil swachez grvzen getvot
Do sprach der helt von Berne	vil edel kuniges wip
ez enwart nie gisel mere	so gvoter ritter lip
als ich iv	frowe here	an in gegeben han
nv svlt ir die ellenden	min vil wol geniezen lan
Si iach si tæt iz gerne	do gie der chune man
mit weinenden ovgen	von in balde dan
si rach sich gremliche	daz Ezeln wip
den vz erwelten degenen	nam si beiden den lip
Si lie si ligen svnder	dvrch ir vngemach
daz ir sit dewedere	den andern nie gesach
swie ez verlobt hete	daz vil edele wip
si daht	ich geriche hivte	mins vil lieben mannes lip
Do gie div kuniginne	da <si> Hagenen sach
wie reht erbolgenliche	si zvo dem rechen sprach
welt ir mir geben widere	daz ir mir habt genomen
so mvget ir mit dem lebene	wider zen Burgonden chomen
Do sprach der grimme Hagen–	[88v]<div> rede ist gar verlorn
vil edeliv kvniginne	ia han ich des gesworn
daz ich den hort iht zeige	die wile deheiner lebe
der minen edelen herren	vn– in niemanne gebe
Er wiste wol div mære	sine liezen in niht genesen
wie mohte ein vntriwe	immer stercher wesen
er vorhte	so si hete	im sinen lip genomen
daz si danne ir brvoder	lieze heim ze lande chomen
Ich bringez an ein ende	gedaht daz edel wip
do hiez si ir brvoder	nemen den lip
man slvog im abe daz hovbet	bi hare si ez trvoc
fvr den helt von Tronege	do warde im leide genvoc
Also der vngemvote	sins herren hovbet sach
wider Chriemh'	do der reche sprach
dv hast ez zeime ende	nach dime willen braht
vn– ist ovch rehte ergangen	als ich mir hete gedaht
Nv ist von Bvrgonden	der edel kunec tot
Giselher vn– Volker	Danchwart vn– Gernot
den hort den weiz nv niemen	wan got vn– min
der sol dich	vælændinne	immer wol verholn sin
Si sprach	so habt ir vbele	geltes mich gewert
so wil doch ich behalten	daz Sivrides swert
daz trvoc min holder vriedel	do ir im namet den lip
mortlich mit vntriwen	sprach do daz iamerhafte wip
Si zoch ez von der scheiden	daz enchunder niht gewern
do dahte si den rechen	des libes vol behern
si hvbez mit ir handen	daz hovpt si im abe slvoc
daz sach der kunic Ezele	do was im leide genvoc
Wafen	sprach der furste	wie ist nv tot gelegen
von eines wibes handen	der aller beste degen
der ie chom ze stvrmen	oder ie schilt getrvoc
swie vient ich im wære	ez ist mir leide genvoc
Do sprach meister Hildebrant	iane genivzet si es niht
daz si in slahen torste	swaz halt mir geschiht
swie er mich selben bræhte	in angestliche not
idoch so wil ich rechen	des vil chvnen rechen tot
Hildebrant mit zorne	zvo Chriemh' spranch
er slvoc der chuniginne	einen grimmen swanch
ia tet ir div sorge	von dem degene we
si mohte lvzzil helfen	daz si so angestlichen scre
Do was gelegen aller	da der veigen lip
ze stvchen lac verhowen	do daz edel wip
Ezel vn– Dietrich	weinen do began
si chlageten iæmerliche	alle ir mage vn– man
Div vil michel ere	was da gelegen tot
die lvte heten alle	iamer vn– not
mit leide was verendet	des kuniges hochgecit
als ie div liebe leide	an dem ende gerne git
Ine chan ivch niht bescheiden	waz sider da geshach
wan christen vn– heiden	weinen man do sach
wibe vn– knehte	vn– manige schone meit
die heten nach ir frivnden	div [89r]aller grozisten leit
Ine sage iv nv niht mere	von der grozen not
die da erslagen waren	die lazen ligen tot
wie ir dinch an geviengen	sit der Hvnen diet
hie hat daz mære ein ende	daz ist der Nibelunge liet