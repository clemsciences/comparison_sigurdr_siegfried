Man sach si tægeliche	nv riten an den Rin
di zer hochgecite gerne wolden sin
die durch der chunige liebe	chomen in daz lant
man gap da genvogen	bediv ross vn– ovch gewant
In was ir gesidele	allen wol bereit
den hohsten vn– den besten	als uns daz ist geseit
zwein vn– drizzech fursten	da zer hohgecite
da zierte sich engegene	uil manic iuncfrowe sit
Ez was vil vnmvzzich	Giselher daz chint
die vremden vn– ir mage	vil gvetliche sint
enpfienger vn– Gernot	vn– ovch ir beider man
ia grvzten si die degene	als ez nach eren was getan
Die golt varwen sætele	si brahten in daz lant
die zierlichen schilde	vn– herlich gewant
durch des wirtes liebe	[11r]zv der hohgecit
vil manigen vngesunden	sach man vrolichen sit
Die in den peyen lagen	vn– heten wnden not
die mvsin des vergezzen	wie herte was der tot
die siechen vngesunden	die mvsin si verklagen
si frveten sich der mære	gein der hohgecite tagen
wie si lebn wolden	da zer wirtschaft
wnne ane maze	mit frevden vberchraft
heten al die lute	swaz man ir da vant
des hvop sich michil wnne	vber al daz Gvnthers lant
An einem Pfienst morgen	sach man fvr gan
gekleidet wnnekliche	vil manigen chunen man
fvnf tusint oder mere	da zer hohgecit
der lop vil vollekliche	an den Burgonden lit
Der wirt der het die sinne	im was wol bekant
wie rehte hercenliche	der helt von Niderlant
sine swester trvote	swier si <niene> gesach
der man so grozer schone	vor allen iuncfrowen iach
Er sprach	nv ratet alle	mage vn– mine man
wie wir die hochgecite	so lobeliche han
daz man vns drumbe iht schelte	her nach dirre cit
ein ieslich lop vil stæte	ze iungest an den werchen lit
Do sprach vzer Mezzen	der degen Ortewin
welt ir mit vollen eren	zer hochgecite sin
so svlt ir lazen schowen	div wnnekliehen kint
die mit so vollen eren	hie zen Burgonden sint
Waz were mannes wnne	des frevte sich ir lip
ez entæten schone meide	vn– herlichiv wip
ir lazet iwer swester	fvr iwer geste gan
der rat was ze liebe	vil manigem degene getan
Des wil ich gern volgen	sprach der kunic do
alle die ez erfunden	die warns harte vro
man saget ovch daz frovn Vten	vn– ir tohter wolgetan
daz si mit ir megeden	hin ze hove solde gan
Do wart vz den chisten	gesuchet gvot gewant
swaz man in der valde	der liehten wæte vant
porten vn– povge	des was in vil bereit
sich ziert minnekliche	vil manich wætlichiv meit
Vil manic reche tvmber	des tages hete mvot
daz er an ze sehene	den frowen wære gvot
daz er da fvr næme	niht eines kuniges lant
si sahen die vil gerne	die si heten nie bekant
Do hiez der kunic riche	mit siner swester gan
die ir dienen solden	wol hundert siner man
ir vn– siner mage	die trugen swert enhant
daz was daz hofgesinde	vzer Burgonden lant
<Voten> die vil richen	die sah man mit ir chomen
div hete frowen schone	gesellechlich genomen
wol hundert oder mere	die trvgen richiv kleit
nv gie mit Chriemh'	vil manic wætlichiv meit
Von einer kemenaten	sach man si alle gan
da wart vil michel schowen	von rechen gar getan
die des gedingen heten	ob kunde daz geschehn
daz si Chriemhilde	solden vrolichen sehen
Nv gie div minnekliche	also der morgenrot
tvot vz den trvben wolchen	da schiet [11v]von maniger not
der si da trvg in hercen	vn– lange het getan
er sach die minneklichen	nv vil herlichen stan
Ia luht ir von ir wæte	vil manic edel stæin
ir rosen rotiv varwe	vil minnekliche schein
swer so wnschen solde	der <enkuende> niht geiehn
daz er in dirre werlde	hæte schoners iht gesehn
Sam der liehte mane	vor den stern stat
des schin so lutterliche	ab den wolchen gat
dem stvnt si vil geliche	vor maniger frowen gvot
des wart vil wol gehoehet	den zieren heleden der mvot
Die richen kamærere	die sach vor in gan
die hochgemvten degene	dine wolden daz niht lan
sine drungen da si sahen	die minneklichen meit
Sivride dem edelen	was beidiv lieb vn– leit
Er daht in sinem mvote	wie kunde daz ergan
daz ich dich minnen solde	als ich gedingen han
sol aber ih dich vremden	so wær ich sanfter tot
er het von ir schulden	tovgen lieb vn– not
Do stunt so minnekliche	daz Sigemundes kint
sam er entworfen wære	an ein <permint>
von gvter meister listen	als man im do iach
daz man helt deheinen	so wætlichen nie gesach
Die mit Chriemhilde giengen	die hiezen von den wegen
wichen allenthalben	daz leiste manic degn
div hohe tragenden hercen	frevten manigen lip
man sach in grozen zvhten	vil manic herlichez wip
Do sprach von Burgonden	der herre Gernot
der iv sinen dienest	so minnekliche bot
Gunther	lieber bruder	dem svlt ir tvn alsam
vor allen disen degenen	des rats ich nimmer mich gescham
Ir heizet Sifriden	den Sigemundes svon
gen zv Chriemhilde	ob ir wol wellet tvon
div nie gegruozte rechen	div sol in grvzen pflegn
da mit wir zeinem vriunde	habn <den> zierlichen degn
Do giengens wirtes mage	da man den rechen vant
si sprachen zv dem kunige	vzer Niderlant
der wirt hat iv erlovbet	ir sult ze hove gan
sin swester sol ivch grvezen	daz ist zen eren iv getan
Do wart der degen gvote	der mære vil gemeit
ia truger in dem mvote	lieb ane leit
daz er sehn solde	daz wnnekliche kint
mit <minneklichen> tvgenden	si grvzte Sifriden sint
Do si den hochgemvten	vor ir stende sach
do enzvnde sich ir varwe	div schone magt sprach
sit willekomen	herre Sifrit	ein edel ritter gvot
do wart im von dem grvze	vil wol gehoehet der mvot
Er neigir vlizzekliche	bi henden si in vie
wie rehte minnekliche	der reche bi ir gie
mit lieben ovgen blichen	ein ander sahen an
der herre vn– ovch div frowe	daz wart tovgenlich getan
Wart iht da frivntliche	getwngen wiziv hant
von hercenlieber minne	daz ist mir vnbekant
doch enmac ich niht gelovben	daz ez wrde lan
si het im holden willen	harte schiere kunt getan
Bi der [12r]sumercite	vn– gein des meyen tagen
chvnder in sinem hercen	nimmer me getragen
minneklicher frevden	denner ir do gewan
do im div gie so nahen	die er ze trvte wolde han
Do gedahte manic reche	vn– wær mir sam geschehen
daz ich ir gienge in hende	sam ich in han gesehn
oder bi ze ligene	daz liez ich ane haz
ez gediente noch nie reche	nach einer kuniginne baz
Von swelher kunige landen	die geste chomen dar
die namen al gemeine	niwan ir zweier war
ir wart erlovbet kussen	den wætlichen man
im wart bi sinem lebene	nie so liebe getan
Der kunic uon Tenemarche	der sprach sa zestvnt
diss vil hohen grvzes	lit maniger ungesvnt
des ich vil wol enpfinde	von Sifrides hant
got enlaze in nimmer mere	komen in miniv fursten lant
Do hiez man allenthalben	wichen von den wegen
den minneklichen frowen	vil manigen chvenen degen
sach man gezogenlichen	ze hofe mit ir gan
sit wart von ir gescheiden	der vil wætlich man
Do gie si zv dem munster	ir volgete manic wip
do was ovch so gezieret	der Chriemhilde lip
daz da hoher wnsche	maniger wart verlorn
si was da zovgenweide	vil manigem rechen geborn
Vil chvme erbeit Sifrit	daz man da gesanc
er mohte sinen sælden	immer sagen danc
daz im div was so wæge	die er in hercen trvoch
ovch was er der schonen	holt von schulden genvoch
Do si chom fvr daz munster	sam er ê hete getan
man sahe in frivntliche	zvo Chriemhilde gan
do begvnde im danchen	div vil schoniv meit
daz er vor ir magen	so rehte herlichen streit
Nv lon iv got	her Sifrit	sprach daz schone kint
daz ir daz habt verdienet	daz iv die rechen sint
so holt von warn schulden	als ich si hore iehn
do begunder minnekliche	an vrovn Kriemehilden sehn
Ich sol in immer dienen	also sprach der degn
vn– enwil min hovbet	nimmer ê gelegen
ich engedien ir hulde	als ich des willen han
des ist ein teil	frow Chriemhilt	nach iwern hulden ergan
Inre tage zwelfen	der tage al ieselich
sach man bi dem rechen	die maget lobelich
so si ze hofe solde	vor den fursten gan
div ere wart dem degene	durch groze liebe getan
Vrevde vn– wnne	vil grozlichen schal
sach man da tægeliche	vor Guntheres sal
dar voz vn– ovch dar inne	von manigem chvnigen man
Ortwin vn– Hagene	grozer wnder da began
Swes iemen pflegen solde	des warn si bereit
mit volleklicher maze	die helde vil gemeit
des wrden von den gesten	die rechen wol bekant
da von was gezieret	allez Guntheres lant
Die ê da wnde lagen	die sach man fur gan
si wolden chuerzwilen	mit des chuniges man
schirmen [12v]mit den schilden	vn– schiezen manigen schaft
des hulfen in genvoge	si heten grozliche kraft
In der hochgecite	der wirt der hiez ir pflegn
mit der besten spise	er hete sich bewegn
aller hande schande	die ie kunic gewan
man sach in minnekliche	zvo den sinen gesten gan
Er sprach	ir gvten degene	e daz ir scheidet hin
so nemt die mine gabe	also stet min sin
daz ich es immer diene	versmæht niht min gvot
daz wil ich mit iv teilen	des han ich willigen mvot
Die von Tenemarche	sprachen sa zehant
e daz wir wider riten	heim in unser lant
wir gern stæter svone	vn– gebn michel gvot
vn– sezzen iv des sicherheit	swie ivch des selben dunchet gvot
Livdegast geheilet	siner wnden was
der vogt von den Sahsen	nach strite wol genas
ettesliche toten	<si> liezen dar enlant
do gie der kunich Gvnther	da er Sivriden vant
Er sprach zv dem degene	nv rate wie ich tvo
die unser widerwinnen	wellent riten frvo
vn– gernt stæter svone	an mich un– mine man
nv rata	degen chvene	waz dich des gvt dvnche getan
Waz mir die helde bieten	daz wil ich dir sagen
swaz funfhundert moere	goldes mugen tragen
daz <gæben> si mir gerne	wold ich si ledich lan
do sprach der herre Sivrit	daz wære vil vbele getan
Ir svlt si ledeklichen	hinnen lazen varn
vn– daz die rechen beide	mere wol bewarn
daz si immer mer geriten	mit here in iwer lant
des lat iv sicherheite	tvn der beider herren hant
Des rates wil ich volgen	da mite si giengen dan
den sinen widerwinnen	wart daz kunt getan
ir goldes gerte niemen	daz si da bvten ê
da heime ir lieben frivnden	was nach den hermvden we
Vil manige schilde volle	man dar schazzes trvoch
er teiltes ane wage	den frivnden sin genvoch
bi fvnfhundert marchen	vn– eteslichen baz
Gernot der vil chune	der riet Gvnthere daz
Urlovp si alle namen	also si wolden dan
do sach man die rechen	fvr Chriemhilde gan
vn– ovch da frov <Vote>	div kuniginne saz
ez enwart noch nie degenen	mere gevrlovbet baz
Herberge wrden lære	do si von dannen riten
noch bestvnt da heime	mit ritterlichen siten
der kunich mit sinen magen	vil manic edel man
die sach man nv tægeliche	fvr frown Chriemh' gan
Vrlovp ovch nemen wolde	Sivrit der helet gvot
ern trvote niht verenden	des er da hete mvot
der kunic daz sagen horte	daz er wolde dan
Giselher der iunge	den degn vlegen do began
War woldet ir nv riten	vil edel Sivrit
belibet bi den degenen	tvot des ich ivch bite
bi Gvnthere dem kunige	vn– ovch bi sinen man
hie ist vil schoener frowen	die sol man gerne ivch sehen lan
Do sprach der starche Sivrit	div ross div lazet <stan>
ich wolde hinnen riten	des wil [13r]ich abe gan
vn– traget ovch hin die schilde	ia <wolde> ich in min lant
des hat mich her Giselher	mit grozen triwen erwant
Svs beleip der kune reche	dvrch friwende liebe da
ia wær er in den landen	ninder anderswa
gewesen also sanfte	da von nv daz geschach
daz er nv	swenner wolde	die schonen Chriemhilde sach
Durch ir vnmazen schoene	der herre do beleip
mit maniger kurcewile	man im die zit vertreip
wan daz in twanch ir minne	div gab im dicke not
dar vmbe sit der chvene	lach vil iæmerliche tot
Iteniwc mære	sich hvben vmben Rin
ez sprachen zv dem kunige	die hosten mage sin
warvmbe er niht ennæme	ein wip zv siner ê
do sprach der chunic riche	ine wil niht langer biten me
Des wil ich beraten	wa ich die mvge nemen
div mir vn– mime riche	ze frowen mvge zemen
an edel vn– ovch an schone	der gib ich miniv lant
als ich die reht ervinde	si sol iv werden wol bekant