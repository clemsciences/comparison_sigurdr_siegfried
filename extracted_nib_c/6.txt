Ez> was ein kuniginne	gesezzen vber se
ir geliche enheine	man wesse ninder me
div was vnmazen schoene	vil michel was ir chraft
si schoz mit snellen degenen	vmbe minne den schaft
Den stein den warf si verre	darnach si wite spranch
swer an si wenden wolde	sinen gedanch
driv spil mvserr an behaben	der frowen wol geborn
gebrast im an dem einen	er het daz hovbet sin verlorn
Des het div kuniginne	vnmazen vil getan
do gevriesch ez bi dem Rine	ein ritter wolgetan
der wande sine sinne	an daz herliche wip
darvmbe mvsin helede	sit verliesen den lip
Do si eines tages sazen	der kunic un– sine man
manigen ende si ez mazen	beidiv wider vn– dan
welhe ir herre mohte	zeinem wibe nemen
div in ze frowen tohte	vn– ovch dem lande mohte zemen
Do sprach der vogt von Rine	ich wil nider an den se
hin ze Prvenhilde	swie ez mir erge
dvrch ir vnmazen schoene	so wage ich minen lip
den wil ich verliesen	sine werde min wip
Daz wil ich widerraten	sprach do Sivrit
ia hat div kuniginne	so vreisliche site
swer vmb ir minne wirbet	daz ez im hohe stat
des mvget ir der reise	haben wærlichen rat
Do sprach der kunich Gvnther	nie geborn wart ein wip
so starch un– ovch so chvne	ine wolde wol ir lip
in strite betwingen	mit min selbes hant
swiget	sprach do <Sifrit>	iv ist ir ellen vnbekant
Vn– wærn iwer viere	dine kunden niht genesn
von ir vil <grimmen> zorne	ir lat den willen wesn
daz rat ieh iv mit triwen	welt ir niht ligen tot
sone lat ivch nach ir minne	niht ze sere wesn not
So wil ich iv [13v]wol raten	sprach do Hagene
ir bitet Sifride	mit iv ze tragene
die vil starchen sorge	daz ist nv min rat
side im daz ist so kundich	wiez vmbe Privnhilde stat
Er sprach	wiltv mir helfen	degen Sifrit
die minnekliche erwerben	tvostv des ich dih bite
vn– wirt mir zeinem trvote	daz herliche wip
ich wil durch dinen willen	wagen ere vn– lip
Des antwrte Sifrit	swie mir min dinch da chvom
gistv mir din swester	so bin ich dir frvom
die schonen Chriemhilde	ein kuniginne her
ine ger deheiner miete	nach minen arebeiten mer
Daz lobe ich	sprach do Gvnther	Sivrit	an dine hant
vn– kvomt div schone Prvnhilt	her in dizze lant
so wil ich dir ze wibe	die mine swester gebn
so mahtv mit der schonen	immer vroliche lebn
Des sworen si do eide	die rechen vil her
des wart ir arebeiten	verre deste mer
ê si die <wolgetanen>	brehten an den Rin
des mvsen die vil chvnen	starche sorgende sin
Von wilden getwergen	han ich gehoeret sagen
si sin in holn bergen	vn– daz si ze scherme tragen
einez	heizet tarnkappen	von wnderlicher art
swerz hat an sime libe	der sol vil gar wol sin bewart
vor slegen vn– vor stichen	in mvge ovch niemen sehen
swenner si darinne	beide horn vn– spehen
mag er nach sinem willen	daz in doch niemen siht
er si ovch verre stercher	als uns div auenture giht
Mit im fvrt Sifrit	die tarnkappen an
die der helt vil kune	nnit sorgen gewan
ab einem getwerge	daz hiez Albrich
sich bereiten zv der verte	die degn chune vn– rich
Also der starche Sifrit	die tarnkappen trvch
so het er dar inne	chrefte genvoch
zwelf ander manne sterche	als uns ist geseit
er gewan mit grozen listen	die vil <herlichen> meit
Ovch was div selbe tarnhvot	also getan
daz dar inne worhte	ein ieslicher man
swaz er selbe wolde	daz in doch niemen sach
so gewan er Prvonhilde	da von im leide sit geschach
Dv solt mir sagen	Sifrit	e unser vart erge
daz wir mit vollen eren	chomen an den se

svln wir iht ritter fvren	in Prvnh' lant
<zwei> tusint degene	die werdent schiere besant
Swie vil wir volches fvrten	sprach do Sifrit
ez pfliget div kuniginne	so eyslicher site
die mvsen alle ersterben	von ir vbervot
ich wil ivch baz bewisen	degen chvne vnde gvot
Wir svln in rechen wise	varn zetal den Rin
die wil ich iv nennen	die daz svln sin
zvo vns zwein noch zwene	vn– niemen me
so erwerben wir die frowen	swiez vns dar nach erge
Der gesellen sit ir einer	der ander sol ich wesn
Hagene si der dritte	wir mvgen wol genesn
Danehwart si der vierde	der vil chvene man
vns endurfen ander tvsint	mit strite nimmer bestan
Div mære ich [14r]wiste gerne	sprach der kunic do
e daz wir hinne schieden	des wære ich harte vro
waz wir kleider solden	vor <Prvnhilde> tragen
div uns da wol gezæmen	daz svlt ir mir bi zite sagen
Wat die aller besten	die ieman bevant
die treit man zallen citen	in Prvnh' lant
des suln wir richiv chleider	vor der frowen tragen
daz wirs iht habn scande	so man div mære hore sagen
Do sprach der degn gvter	so wil ich selbe gan
zv miner lieben mvter	ob ich erwerben chan
daz uns ir schone mægede	helfen <prvven> chleit
die wir tragen mit eren	fvr die herlichen meit
Do sprach von Tronege Hagene	mit herlichen siten
wes welt ir iwer mvter	solher dienste biten
lat <iwer> swester horen	wes wir habn mvot
si ist so chvnst riche	daz div chleider werdent gvt
Do enbot er siner swester	daz er si wolde sehn
vn– ovch der herre Sifrit	ê daz daz was geschehn
do hete sich div schone	ze wnsche wol gechleit
daz si sie sehn wolden	des was si vro vn– ovch gemeit
Do was ovch ir gesinde	gezieret als ir gezam
die fvrsten chomen beide	do si daz vernam
do stvnt si von dem sidele	mit zvhten si do gie
do si den gast vil edelen	vn– ovch ir bruder enpfie
Wilechomen si min bruder	vn– der geselle sin
div mære wist ich gerne	so sprach daz magedin
was ir werben woldet	sit ir ze hofe gat
daz lat mich beide horen	wiez iv hochgemvten stat
Do sprach der chunic riche	frowe	ich wilz iv sagn
wir mvzin michel sorgen	bi hohem mvte tragn
wir wellen hobeschen riten	verre in vremdiv lant
wir solden zv der reise	haben zierlich gewant
Nv sizzet	lieber brvoder	sprach daz kuniges kint
lat mich div mære hoeren	wer die frowen sint
der ir da gere mir minnen	in ander fuorsten lant
die vz erwelten beide	nam div frowe bi der hant
Do gie si mit den degenen	da si selbe saz
matraz div richen	ir svlt gelovben daz
lagen allenthalben	an dem vlezze nider
si heten bi den frowen	gvot kurzwile sider
Vil lieplicher bliche	vn– minneklichez sehn
des mohte da in beiden	harte vil <gescehen>
er trvch si imme hercen	si was im so der lip
er erwarp mit starchem dienste	daz si doch sider wart sin wip
Do sprach der kunic Gunther	vil edel swester min
ane dine helfe	sone kundez niht gesin
wir wellen zvercewilen	in Prvnhilde lant
da bedorften wir ze tragene	vor frowen herlich gewant
Do sprach div kuniginne	vil lieber brvder min
swaz der minen helfe	daran kan gesin
des bringe ich ivch wol innen	daz ich iv bin bereit
versagt iv ander iemen	daz wære Chriemh' leit
Irn svlt mich	ritter edele	niht sorgende biten
ia svlt ir mir gebieten	mit herlichen siten
swaz so iv gevalle	des bin ich bereit
vn– tvon ez willekliche	sprach div herliche meit
Wir wellen	liebiv swester	tragen gvt gewant
daz sol helfen prveuen	iwer wiziv hant
des volziehen iwer mægede	daz [14v]ez vns rehte stat
<wande> ich dirre verte	han deheiner slahte rat
Do sprach div iuncfrowe	ine wil iv niht versagn
ich han selbe siden	nu heizet uns her tragen
gestein vf den schilden	so machen wir div kleit
daz ir si traget mit eren	fvr die <herlichen> meit
Wer sint die gesellen	sprach div kunigin
die mit iv gekleidet	ze hofe svln sin
daz bin ich vn– Sifrit	vni zwene miner man
Danchwart vn– Hagene	die svln mit vns ze hofe gan
Nv merchet	liebiv swester	rehte waz wir sagen
daz wir vier gesellen	ze vier tagen tragen
ie drier hande kleider	vn– also gvot gewant
daz wir ane scande	rvemen Prunh' lant
Daz lobte si den rechen	die herren schieden dan
do hiez ir ivncfrowen	drizzech meide gan
vz ir kemenaten	Chriemh' div chunigin
die vil werch spæhen	ze chvnste heten grozen sin
Aller hande siden	vn– wiz so der sne
von Zazamanc dem lande	grvn also der kle
dar in si leiten steine	des wrden gvtiv kleit
selbe sneit si Chriemhilt	div vil minnekliche meit
Von vremder vische hvten	bezoch wolgetan
ze sehn werden lvten	swaz man der gewan
die dache man mit siden	golt dar in getragen
man mohte michel wnder	von der liehten wæte sagen
Von Marroch vz dem lande	vn– ovch von Libyan
die aller besten siden	die ie mer gewan
deheines kuniges chunne	der heten si genvoch
div frowe lie wol schinen	daz si in holden willen trvoch
Wande sis zer hovereise	heten so gegert
die hêrminen vedere	dvhten si vnwert
pfelle dar obe lagen	swarz alsam der chol
daz noch snellen degenen	stvnde in hochgeciten wol
Vz arabischem golde	vil gesteines schein
der frowen vnmvze	div enwas niht klein
inre sehs wochen	bereiten si div kleit
do was ovch ir gewæfen	den gvten degenen bereit
Do si bereitet waren	do was in vf den Rin
bereitet vlizekliche	ein starchez schiffelin
daz si tragen solde	vol nider vf <den> se
den schoenen <iuncfrowen>	tet ir arebeiten we
Do sagt man den rechen	in wærn nv bereit
div si da fveren solden	ir zierlichen kleit
also die helde gerten	daz was nv getan
done wolden si niht langer	bi dem Rine bestan
Nach den hergesellen	wart balde do gesant
ob si schowen wolden	niwez ir gewant
ob iz den helden wære	ze rehte kvrz vn– lanch
des sageten si den frowen	von schulden grozlichen danch
Fvr alle die si chomen	die mvsen in des iehen
daz si ze der werlde hæten	schoners niht gesehn
des mohten si sie gerne	da ze hove tragen
von bezzer helde wæte	chunde iv nieman niht gesagn
Vlizekliche danchen	wart da niht verdeit
vrlovbes von in gerten	die rechen vil gemeit
in ritterlichen zvhten	die herren taten daz	[15r]
des wrden liehtiv ovgen	weinens trvebe vn– naz
Si sprach	vil lieber brvder	ir mohtet noch bestan
vn– wrbet ander frowen	daz hiez ich wol getan
da iv so sere enwage	stvnde niht der lip
ir mvgt hie naher vinden	ein also hochgeborn wip
Ich wen in saget ir herce	daz inn da von geschach
si weinten al gemeine	swaz ieman drvmbe sprach
ir golt in vor den brusten	wart von træhenen sal
die vielen in genote	von den ovgen hin zetal
Si sprach	herre Sivrit	lat iv bevolhen sin
vf triwe vn– vf genade	den lieben brvder min
daz im iht gewerre	in Prvnhilde lant
daz lobt ir der herre	mit gvtem willen in die hant
Do sprach der degen chvene	ob mir min lip bestat
so svlt ir aller sorgen	frowe	haben rat
ich bringen <iv> gesunden	her wider an den Rin
daz habt vf mime libe	im <neich> daz schone magedin
Ir golt roten schilde	die trvg man vf den sant
vn– braht in zv dem schiffe	allez ir gewant
ir ross hiez man in ziehen	si wolden varn dan
do wart von schonen frowen	vil michel weinen getan
Do stvnden in den venstern	div minneklichen kint
ir sciff mit dem segele	daz rvort ein hoher wint
die stolzen hergesellen	vlvzzen zetal den Rin
do sprach der kunich Gunther	wer sol nv schiffmeister sin
Do sprach der starche Sivrit	ich kan ivch vf der flvot
hinnen wol gefveren	daz wizzet	helede gvot
die rehte wazzerstrazen	die sint mir wol bekant
mit frevden si do schiedenn	vz der Buregonden lant
Der kunich von Niderlanden	eine schalten genam
von stade begunde schieben	der helt vil lobesam
Gunther der chuene	selbe ein rvoder trvoc
si hvben sich von lande	vn– warn vrolich genvoch
Si fvrten riche spise	dar zv den besten win
den man inder chunde	vinden vmben Rin
Danchwart	Hagenen brvoder	der saz vn– zoch
an eime starchen rvoder	er trvch den mvot vnmazen hoch
Ir vil starchen segelseil	wrden in gestraht
si fvren manige mile	ê daz ez wrde naht
mit frevden si do chomen	vol nider an den se
ir starchez arebeiten	tet sit den hochgemvten we
Inre tage zwelven	so wir hoern sagen
heten si die winde	verre dan getragen
gein Isensteine	in Prvnh' lant
daz het von Tronege Hagene	ê vil selten bekant