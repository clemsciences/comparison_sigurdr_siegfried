Do> si gevarn warn	vollen niwen tage
do sprach der chvne Hagene	nv merchet waz ih sage
ir svomt ivch mit den mæren	ze Wormeze an den Rin
die iwern boten solden	nv zen Burgonden sin
Do sprach der kunich Gvnther	ir habt mir reht geseit
nv hereitet ivch zer verte	ritter vil gemeit
wande wir in disen ziten	ander niemen han
der dar mvge geriten	do sprach der vbermvete man
Nv wizzet	lieber herre	ine bin niht bote gvot
ich wil ivch eins bewisen	der ez doch gerne tvot
Sivrit den chvnen	svlt ir iz niht verdagen
dvrch iwer swester liebe	getarrer erz iv nimmer versagen
Er sande nach dem rechen	der herre chom zehant
er sprach	sit daz wir nahen	heim in miniv lant
so solde ich boten senden	der lieben swester min
vn– ovch miner mvoter	daz wir nv nahen an den Rin
Des bitte ich ivch	her Sivrit	daz ir die reise tvot
daz ez mit mir verdiene	div edel maget gvot
mit allen minen frivnden	ritter vil gemeit
do sprach der degen chvne	der reise bin ich iv bereit
Nv enbietet swaz ir wellet	des wirdet niht verdaget
dvrch die vil minneklichen	so wirt ez gar gesaget
zwiv solde ih dir verzihen	die ich in hercen han
swaz ir durch si gebietet	daz ist allez getan
So sagt miner mvoter	vn– ovch der swester min
daz wir an dirre verte	in hohem mvote sin
lat wizzen [21r]mine brveder	wie wir geworben han
vn– ander unser frivnde	sol man div mære ovch horen lan
Chriemhilde vn– mine mvoter	svlt ir niht verdagen
min vn– Prvnh' dienest	svlt ir in beiden sagen
vn– allem ir gesinde	vn– allen minen man
dar nach ie ranc min herce	wie wol ich daz erworben han
Vn– sagt ovch minen brvdern	vn– andern frivnden min
daz si mit grozem vlize	dar zv gewarnt sin
vn– sol in vnsern landen	div mære wizzen lan
ich wil mit Prvnhilde	vil groze hochgecite han
Vn– bitet mine swester	so si daz habe vernomen
daz ich mit minen gesten	si ze lande chomen
daz si mit vlize enpfahe	die trvtinne min
daz wil immer mere	mit triwen dienende sin
Do der vil chvne reche	vrlovp von im genam
vn– ovch von Prvnhilde	der ritter lobesam
reit in grozen frevden	ze Wormeze an den Rin
ez enchunde in allen landen	ein bote bezzer niht gesin
Mit vier vn– zweinzech rechen	ze Wormeze er do reit
des chvniges chom er ane	do daz wart geseit
allez daz gedigene	vor iamer heten not
si vorhten daz ir herre	dort beliben wære tot
Die helde erbeizet waren	vil hohe stvont ir mvot
vil schier in chomen beide	die ivnge kvnige gvot
vn– al daz hofegesinde	der herre Gernot sprach
do er sinen <brvder>	niht bi Sivride ensach
Willechomen	ritter edele	ir svlt vns hoeren lan
wa ir minen brvder	<den> kunic	habt verlan
div Prvnhilde sterche	in wæn vns hat benomen
so ist vns ir hohiv minne	harte schedelich chomen
Iv edeln rechen beiden	vn– al den magen sin
enbivtet sinen dienest	der hergeselle min
den liez ih wol gesunden	er hat mich her gesant
ze boten mit den mæren	daz ich iv div tæte <bekant>
Ir svlt daz ahten schiere	swie so daz geschehe
daz ich iwer mvoter	vn– iwer swester sehe
die sol ich lazen horen	waz in enboten hat
Gunther der chvnic riche	des dinch in hohen eren stat
Do sprach der ivnge Giselher	da svlt ir dar gan
da habt ir miner mvoter	vil liebe an getan
div hat doch michel sorge	vmbe den brvoder min
si sehent ivch beide gerne	des svlt ir gar ane angest sin
Do sprach der herre Sivrit	swaz ich in dienen chan
daz sol vil willechlichen	mit triwen sin getan
wer sagt nv den frowen	daz ich wil dar gan
daz tvon ich	sprach do Giselher	der vil wætlich man
Der stolze chvene reche	ze siner mvoter sprach
vn– ovch zv siner swester	da er si beide sach
vns ist chomen Sivrit	der helt vz Niderlant
in hat min brvoder Gunther	ze Rine her von im gesant
Er bringet vns div mære	wiez vmben chvnich ste
nv svlt ir im erlovben	daz er ze hove ge
er bringet div rehten mære	her von Islant
noch was den ede[21v]len frowen	vil michel sorgen bechant
Si sprvngen nach ir wæte	do leiten si sich an
si baten Sivride	do hin ze hove gan
daz tet er willechliche	wand er si gerne sach
Chriemhilt div vil schone	zvo zim do gvetlichen sprach
Sit willechomen	herre Sivrit	ritter lobelich
war ist chomen min brvoder	Gvnther der kunic rich
von Prvnhilde sterche	den wæn wir haben verlorn
owe mir armen meide	daz ih danne ie wart geborn
Do sprach der ritter chvene	nv gebt mir botenbrot
ir edeln ivncfrowen	ir wænet ane not
ich liez in wol gesunden	daz tvn ich iv bechant
er vn– div schone Prvnhilt	hant mich iv beiden her gesant
Si enbietent iv ir dienest	mit triwen in daz lant
vil richiv kuniginne	daz tvon ih iv bechant
nv lazet iwer weinen	si wellent schiere chomen
sine het in langen citen	so lieber mære niht vernomen
Mit sneblanchen geren	ir ovgen wolgetan
wischte si nah trehenen	danchen si began
dem boten dirre mære	div ir da waren chomen
do was ir michel trvoren	vn– ovch ir weinen benomen
Den boten bat man sizzen	des was er bereit
do sprach div ivncfrowe	mir wære niht ze leit
ob ich ze botenmiete	iv solde gebn min golt
dar zvo sit ir ze riche	ich wil iv svs immer wesn holt
Ob ich nv eine hete	sprach er	drizzech lant
so enpfienge ich doch vil gerne	gabe vz iwer hant
do sprach div minnekliche	nv sol ez sin getan
si hiez ir kamærære	nach der botenmiete gan
Vier vn– zweinzich povge	mit gesteine gvot
die gab si im ze miete	do stvnt also sin mvot
ern woldes niht behalden	er gab ez sa zehant
ir nehstem ingesinde	die cr zer chemenaten vant
Ir mvter bot ir dienest	in gvtlichen an
ich sol iv sagen mere	sprach do der chvene man
wes ivch der kunich bitet	swenner nv chvmet her
daz weller immer dienen	daz ir leistet sinen ger
Die sine <richen> geste	bitet er ivch wol enpfan
des manter iwer vil sere	irn svlt des ovch niht lan
irn <ritet> im zegegene	fvr <Wormez> vf den sant
des sit ir von dem kunige	mit grozen triwen gemant
Do sprach div minnekliche	des bin ich vil bereit
swaz ich im kan gedienen	daz ist im vnverseit
in vrivntlichen triwen	so sol ez sin getan
do merte sich ir varwe	die si vor liebe do gewan
Ez enwart nie bote enpfangen	deheines fvrsten baz
getorste si in chvssen	div frowe tæte daz
wie rehte minnekliche	er von den frowen schiet
do taten Bvrgonden	als in Sivrit do geriet
Sindolt vn– Hvnolt	vn– Rvmolt der degen
die mvsen vil vnmvoze	zvo den citen pflegen
rihten daz gesidele	als in daz was bechant
des kuniges ambetlvte	man do mit arebeiten vant
<Ortwin> vn– Gere	des [22r]rechen kvniges man
die sanden allenthalben	nach den frivnden dan
vn– chvnten in die hochgecite	div da solde sin
da bereiten sich engegene	div vil schoenen magedin
Der palas vn– die wende	was allez vber al
gezieret gegen den gesten	der Gvnthers sal
wart vil wol bezimbert	dvrch manigen vremden man
div selbe groze hochgecite	hvop vil vrolichen an
Do riten allenthalben	die wege dvrch daz lant
der drier kunige mage	die het man besant
daz si den solden warten	die in da wolden chomen
do wart vz den chisten	richer wæte vil genomen
Do sagt man div mære	daz man nv riten sach
den chvnich mit sinen gesten	do hvop sich vngemach
von des volches chreften	in Burgonden lant
hey waz man sneller degene	bi frowen Prvnhilde vant
Do sprach div schone Chriemhilt	ir miniv mægedin
di an dem antpfange	mir mir wellen sin
die svochen vz den chisten	div aller besten chleit
di si mvgen vinden	daz si den frowen ovch geseit
Do chomen ovch die rechen	die hiezen tragen dar
die herlichen sætele	nach rotem golde var
die frowen solden riten	ze Wormeze an den Rin
bezzir pferit gereite	chvnde ninder gesin
Hey was da liehtes goldes	von <den> moren schein
ovch lagen an den zovmen	vil manic edel stein
die gvldinen schemil	ob liehten pfellen gvot
braht man dar den frowen	si waren hoh gemvot
Begvrtet mit den siden	vil schoen vn– starch
braht man den frowen	vil wnneklichiv march
div richen fvrbvege	sach man div more tragen
von den besten siden	da von iv iemen chvnde sagen
Sehs vn– ahzech frowen	hiez man chomen dan
die gebende trvogen	zv Chriemhilde stan
chomen di vil schonen	vn– heten liehtiv chleit
do wart ovch wol gezieret	vil manich minneklichiv meit
Fvnfzech vn– viere	von Buregonden lant
so waren ez die beste	die man ze hove vant
di sah man <valevahsen>	vnder liehten porten gan
<des> Gvnther an si gerte	daz wart mit vlize getan
Von liehten richen pfellen	verre voz heiden lant
si trvgen vor den gesten	so manic gvot gewant
daz ir genvoge schoene	ze rehte wol gezam
er wære in swachem mvote	der ir deheiner wære gram
Von zobel vn– ovch von harme	vil chleider man da vant
da wart vil wol gezieret	manich arm vn– hant
mit <bovgen> ob den siden	die si da solden tragen
iv enchvnde dizze vlizen	zende niemen gesagen
Vil manigen gvrtel spæhen	gvot vn– lanch
vber vil richiv kleider	manic wiziv hant do swanch
vber roche ferrans	vn– pfelle vz Arabin
daz si in al der werlde	bezzer nimmer chvnden sin
Ez wart in fver gespenge	manic schoniv meit
gen	næt vil minnekliche	ez moeht ir wesn leit
der ir vil liehtiv varwe	niht lvohte [22v]gegen der wat
so schones ingesindes	nv niht kuniges chvnne hat
Do die vil minneklichen	nv trvgen ir gewant
di si da fvren solden	die chomen al zehant
der hochgemvten rechen	ein vil michel chraft
man trvg ovch dar mit schilden	vil manigen esschinen schaft