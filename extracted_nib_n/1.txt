Vns ist in alten maeren | wunders vil geseit
von heleden lobebaeren | von grozer arebeit
von vroevden hohgeciten | von weinen und von klagen
von chvener recken striten | muget ir nu wunder hoeren sagen
ez wuohs in bvrgonden | ein vil edel magedin
daz in allen landen | niht schoners mohte sin
chriemhilt geheizen | si wart ein scoene wip
darvmbe mvosen degene | vil verliesen den lip
der minnechlichen meide | trivten wol gezam
ir mvoten chvene recken | niemen was ir gram
ane mazen schone | so was ir edel lip
der ivnchfrowen tvgende | zierten anderiv wip
ir pflagen drie kvnege | edel vnde rich
gventher vnde gernot | di rechen lobelich
vnt giselher der ivnge | ein vzerwelter degn
div frowe was ir swester | di fversten hetens in ir pflegn
di herren waren milte | von arde hohe erborn
mit chraft vnmazen chvene | di rechen vzerchorn
da zen bvrgonden | so was ir lant genant
si frvmten starchiv wunder | sit in ezelen lant
ze wormeze bi dem rine | si wonten mit ir chraft
in diente von ir landen | vil stolziv ritterscaft
mit lobelichen eren | vnz an ir endes zit
si erstvrben sit iaemerliche | von zweier edelen frowen nit
ein richiv kvneginne | frov vote ir mvoter hiez
ir vater der hiez danchrat | der in div erbe liez
sit nach sime lebene | ein ellens richer man
der ovch in siner ivgende | grozer eren vil gewan
die drie kvnege waren | als ich gesaget han
von vil hohem ellen | in waren vndertan
ovch di besten rechen | von den man hat gesagt
starch vnt vil chvene | in scarpfen striten vnverzagt
daz was von tronege hagene | vnt ovch der brvoder sin
danchwart der vil snelle | von mezzen ortewin
di zwene marcgraven | gere vnt ekkewart
volker von alzeye | mit ganzem ellen wol bewart
rvomolt der chvchenmeister | ein tiwerlicher degn
sindolt vnt hvonolt | dise herren mvosen pflegen
des hoves vnt der eren | der drier kvnege man
si heten noch manegen rechen | des ich genennen niene chan
danchwart der was marscalch | do was der neve sin
trvhsaeze des kvneges | von mezzen oertewin
sindolt der was scenche | ein vzerwelter degn
hvonolt was chameraere | si chvnden hoher eren pflegn
von des hoves chrefte | vnt von ir witen chraft
von ir vil hohen werdecheit | vnt von ir ritterscaft
der di herren pflagen | mit vrovden all ir lebn
des en chvnd iv ze ware | niemen gar ein ende gebn
in disen hohen eren | trovmte chriemhilde
wie si zvge einen valchen | starch scoen vnt wilde
den ir zwene aren erchrvmmen | daz si daz mvoste sehn
ir en chvnde in dirre werlde | leider nimmer geschehn
den trovm si do sagete | ir mvoter voten
si ne chvndes niht besceiden | baz der gvoten
der valche den dv zivhest daz ist ein edel man
ine welle got behveten dv mvost in sciere vloren han
waz saget ir mir von manne | vil liebiv mvoter min
ane rechen minne | so wil ich immer sin
svs scoen ich wil beliben | vnz an minen tot
daz ich von mannes minne | sol gewinnen nimmer not
nv versprich ez niht ze sere | sprach aber ir mvoter do
soltv immer hercenliche | zer werlde werden vro
daz gesciht von mannes minne | dv wirst ein scoene wip
ob dir noch got gefveget | eins rehte gvoten ritters lip
di rede lat beliben | sprach si frowe min
ez ist an manegen wiben | vil diche worden scin
wie liebe mit leide | ze ivngest lonen chan
ich sol si miden beide | so ne chan mir nimmer missegan
chriemhilt in ir mvote | sich minne gar bewach
sit lebt div vil gvote | vil manigen lieben tac
daz sine wesse niemen | den minnen wolde ir lip
sit wart si mit eren | eins vil chuenen recken wip
der was der selbe valche | den si in ir trovme sach
den ir besciet ir mvoter wi sere si daz rach
an ir naehsten magen die in slvogen sint
dvrch sin eines sterben starp vil maneger mvoter kint