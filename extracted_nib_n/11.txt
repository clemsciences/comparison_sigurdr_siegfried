Do di geste waren | alle dan gevarn
do sprach ce sinem gesinde | sigemvndes barn
wir svln vns ovch bereiten | haeim in miniv lant
liep was ez sinem wibe | do ez div vrowe reht ervant
si sprach zv zir manne | wenne svl wir varn
daz ich so harte gahe | daz heiz ich wol bewarn
mir svln e mine brveder | teilen mir div lant
leit was ez sifride | do erz an criemhild ervant
di fvrsten zv zim giengen | vnt sprachen alle dri
nv wizet daz her sifrit | daz iv immer si
mit triwen vnser dienest | bereit reht vnz an den tot
do neig er den daegenen | do man imz so gvtlich erbot
wir svln ovch mit iv teilen | sprach giselher daz chint
lant vnt bvrge | di vnser eigen sint
vnd swaz der witen riche | ist vns vndertan
der svlt ir teil vil gvten | mitsamt criemhilde han
svn der sigemvndes | zv den fvrsten sprach
do er der herren willen | gehorte vnd sach
got laz iv iwer erbe | immer saelich sin
vnt ovch di lvete darinne | ia getvt div liebe wine min
des teiles wol ce rate | den ir ir woldet geben
da si sol tragen chrone | vnt sol ich daz gelaeben
si mvz werden richer | danne iemen lebendiger si
swaz ir svs gebietet | des pin ich iv dienestlichen bi
do sprach div vrowe criemhilt | habt ir der erbe rat
vmb bvrgende daegene | so liht ez niht en stat
si mvg ein chvnich gerne | fvren in sin lant
ia sol si mit mir teilen | miner liben brvoder hant
do sprach der herre gernot | nv nim dir swen dv wil
di gerne mit dir ritent | der vindestv hi vil
von drizech hvndert rechen | wir geben dir tvsent man
di sin din heimgesinde | criemhilt do senden began
nach hagen von tronege | vnd ovch nach ortwin
ob di vnt ovch ir mage | criemhilde wolden sin
do gewan darvmbe hagene | ein zornlichez leben
er sprach ia ne mach vns gvnther | ce werlde niemen gegeben
ander iwer gesinde | di lat iv volgen mite
want ir doch wol bechennet | der tronegaere site
wir mvoezen bi den chvnigen | hir en hove bestan
wir svln in langer dienen | den wir alher gevolget han
daz liezen si beliben | do bereiten si sich dan
ir edel ingesinde | vrov criemhilt zv zir gewan
zw vnt drizech meide | vnt fvmpfhvndert man
eckewart der grave | der volgete sifride dan
vrlovp si alle namen | beidiv ritter vnt chneht
maegede vnd vrowen | daz was michel reht
gescheiden chvssende | wurden si cehant
si rvmten vroelichen | des kvnech gvntheres lant
do beleiten si ir mage | vil verre vf den wegen
man hiez in allenthalben | ir nahtsaelde laegen
swa si se gerne namen | al dvrch der chvnige lant
do wurden botten balde | sigemvnde dan gesant
daz er daz wizen solde | vnt ovch sigelint
daz sin svn chomen wolde | vnd ovch vrovn vten chint
criemhilt div vil schone | von wormez vber rin
do ne chvnden in div maere | nimmer lieber gesin
so wol mich sprach do sigmvnt | daz ich gelaebet han
daz criemhilt div vil schone | sol hie gechronet gan
des mvozen wol getiwert | sin al div erbe min
min svn der edel sifrit | sol hie selbe chvenech sin
do gap div edele sigelint | vil manigen samit rot
silber vnt golt vil swaere | daz was ir bottenbrot
si vrevte sich der maere | div si do vernam
sich chleidete ir ingesinde | mit vlize als in do wol gezam
man sagete wer da chome | mit im in daz lant
do hiezen si gesidele | rihten sa cehant
darzv er gecrhonet | vor vrivnden solde gan
do ritten im engegene | des chvnich sigemvndes man
ist iemen baz enpfangen | daz ist mir vmbechant
danne di helde maere | in sigemvndes lant
sigelint div schone | criemhilt engegene reit
mit maniger vrowen schonen | ir volgeten ritter gemeit
in einer tageweide | da man di geste sach
di chvnden vnt di vremden | liden vngemach
vnz daz si chomen | ceiner bvrge wit
div was geheizen santen | da si chrone trvgen sit
mit lachendem mvnde | sigelint vnt sigmvnt
chvsten criemhilt | dvrch liebe ce maniger stvnt
vnt ovch sifrit | in was ir leit benomen
allez ir gesinde | was in groze willechomen
man bat di geste bringen | fvr sigmvndes sal
di schonen ivnchvrowen | di hvp man da ce tal
nider von den moeren | da was vil manich man
do man den schonen | vrowen mit vl vlize dienen began
swi groz ir hohzit | bi dem rine was bechant
noch gap man den helden | hie vil bezer gewant
denne si ie getrvgen | noch bi allen ir tagen
man mohte michel | wunder von ir richeite sagen
do si in ir hohen eren | sazen vnd heten genvch
waz goltvarwer geren | ir ingesinde trvch
perln vnd edel gesteine | verwieret wol darin
svs pflach ir vlizechlichen | sigelint div edel chvenegin
do sprach vor sinen vrivnden | der herre sigemvnt
den sifrides magen | tvn ich allen chvnt
er sol vor disen recken | di mine chrone tragen
div maere horten gerne | di von niderlande sagen
er bevalch im sin | gerihte crone vnd ovch daz lant
sit was er ir aller meister | di er ce rehte vant
vnt dar er riten solde | daz wart also getan
daz man sere vorhte | der shonen crimhilden man
in disen grozen eren | lebet er daz ist war
vnd rihte vnder chrone | vnz an daz cehende iar
daz div vil schone vrowe | einen svn gewan
daz was des chvneges magen | nach ir willen ergan
den ilte man do tovffen | vnd gap im einen namen
gvnther nach sinem oheim | des en dorft er sich niht schamen
geriet er nach den magen | daz waer im wol ergan
do zoh man in mit vlize | daz was von shvlden getan
in den selben ziten | starp vrov sigelint
do het den gewalt mit alle | der edeln voten chint
der so richen vrowen | ob landen wol gezam
daz chlagten do genvge | ds si der tot von in genam
nv het ovch dort bi rine | so wir horen sagen
bi gvnther dem richen | einen svn getragen
prvnnhilt div schoene | in bvergvnden lant
dvrch des heldes liebe | wart er sifrit genant
wi rehte vlizechlichen | sin man hveten hiez
gvnther der edele | im magezogen liez
di ez wol chvnden ziehen | ce einem biderbem man
hey waz im vngelveche | sit der vrivnde an gewan
maere zallen ziten | der wart vil geseit
wi rehte lobelichen | di recken vil gemeit
lebten zallen stvnden | in sigemvndes lant
alsam tet ovch gvnther | mit sinen magen vzerchant
daz lant cen nibelvngen | sifride diente hie
richer siner mage | wart noch deheiner nie
vnt ovch nibelvnges recken | vnt ir beder gvt
des trvch der vil chvene | deste hoehern mvt
hort den allermeisten | den helt ie gewan
ane di es e pflagen | haete nv der chvene man
den er vor einem berge | mit siner hende erstreit
darvmbe slvch er ce tode | vil manigen ritter gemeit
er heten wunsh der eren | vnt waere des niht geshehen
so mvese man von schvlden | dem edeln rechen iehen
daz er waere ein der beste | der vf oerss ie gasaz
man vorhte sine sterche | vnt tet vil pilliche daz