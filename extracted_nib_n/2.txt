Do wuohs in niderlanden | eins vil edelen kvneges kint
des vater der hiez sigemvnt | sin mvoter sigelint
in einer richen bverge | witen wol bechant
nidene bi dem rine | div was ze santen genant
sivrit was geheizen | der snelle degen gvot
er versvochte vil der riche | dvrch ellenthaften mvot
dvrh sines libes sterche | er reit in menegiv lant
hey waz er sneller degene | sit cen bvrgonden vant
in sinen besten ziten | bi sinen ivngen tagen
man mohte michel wunder | von siveride sagen
waz eren an im wuechse | vnt wi scoene was sin lip
sit heten in ce minne | div vil waetlichen wip
man zoch in mit dem vlize | als im daz wol gezam
von sin selbes mvote | waz tvgende er an sich nam
des wurden sit gezieret | sines vater lant
daz man in ze allen dingn | so rehte herlichen vant
er was nv so gewachsen | daz er ze hove reit
di livte in sahen gerne | manech frovwe vnt manech meit
im wunschten daz sin wille | in immer trvege dar
holt wurden im genvoge | des wart der herre wol gewar
vil selten ane hvote | man riten lie daz kint
in hiez mit chleidern ziern | sigmvnt vnt siglint
sin phlagen ovch di wisen | den ere was bechant
des moht er wol gewinnen | beide livte vnde lant
nv was er in der sterche | daz er wol wafen trvoch
swes er darzvo bedorfte | des lag an im genvoch
er begvnde mit sinnen | werben scoeniv wip
di trvten wol mit eren | des chvenen sivrides lip
do hiez sin vater sigmvnt | chvnden sinen man
er wolde hohgecite | mit liebn vriwenden han
div maere man do fvorte | in ander chvnege lant
den vremden vnt den chvnden | gab er ross vnt gvot gewant
swa man vant deheinen | der riter solte sin
von art der sinen mage | div edeln kindelin
div ladet man zvo dem lande | dvrh di hohgecit
mit dem ivngen kvnege | swert genamen si sit
von der hohgecite | man mohte wunder sagn
sigmvnt vnde siglint | di mohten wol beiagn
mit gvote michel ere | des teilte vil ir hant
des sach man vil der werden | nv zin riten in daz lant
vier hvndert swertdegene | di solden tragn chleit
mit samt sivride | vil manech scoeniv meit
von werche was vnmvezech | wan si im waren holt
vil der edelen steine | die frovwen leiten in daz golt
die si mit porten wolten | wurchen vf ir wat
den ivngen stolzen rechen | des ne was niht rat
der wirt der hiez do sideln | vil manegn chvenen man
ce einen svnewenden | da sin svn sivrid wol riters namn gewan
do gie ce einem mvenster | vil manech richer chneht
vnt manech edel riter | di wisen hetn reht
daz si den tvmben dienten | als in was e getan
si heten chvrzewile | vnd ovch vil maneger vrevden wan
got man do cen ern | eine messe sanch
do hvop sih von den livten | vil michel der gedranch
da si ce riter wurden | nah riterlicher e
mit also grozen ern | daz waetlich immer mer erge
si liefen da si fvnden | gesatelt manech march
in hove sigmvndes | der bvhvrt wart so starch
daz man erdiezen horte | palas vnde sal
di hohgemvoten degene | di heten grozlichen schal
von wisen vnt von tvmben | man horte manegen stoz
daz der scefte brechen | gein den lveften doz
trvonzvne sach man vliegen | fver den palas dan
von maneges rechen hende | daz wart mit vlize getan
der wirt der bat ez lazen | do zoch man div march
man sach ovch da cebrochen | vil manege bvkel starch
vil der edelen steine | gevellet vf daz gras
ab liehten schildes spangen | von hverten daz gescehen was
do giengens wirtes geste | da man in sizzen riet
vil der edelen spise | si von ir mvede sciet
vnt win der allerbeste | des man in vil getrvoch
den vremden vnt den chvnden | bot man ern genvoch
swi vil si chvrzwile | pflagn al den tach
vil der varender diete | ruowe sich bewach
si dienten nach der gabe | di man da riche vant
des wart mit lobe gezieret | allez sigmvnds lant
der herre der hiez lihen | sivrit den ivngen man
lant vnde bvrge | als er het e getan
sinen swertgenozen | den gap do vil sin hant
do liebt in div reise | daz si chomn in daz lant
div hohgecit div werte | vnz an den sibenden tach
siglint div riche | nach alten siten pflach
dvrh ir svns liebe | teilen rotez golt
si chvndez wol gedienen | daz im div livte waren holt
vil lvcel man der varnder | armen da vant
ross vnd chleider | daz stovb in von der hant
sam si ce lebne heten | niht mer deheinen tach
ich waen ie ingesinde | so grozer milte gepflach
mit loblichen eren | sciet sich div hohgecit
von den richen herrn | horte man wol sit
daz si den ivngen wolden | ce eime herren han
des en gerte niht her sivrit | der vil waetliche man
sit daz noch beide lebten | sigmvnt vnt siglint
niht wolde tragen chrone | ir beider liebez chint
doch wolder wesen herre | fver allen den gewalt
des in den landen vorhte | der degen chven vnd balt