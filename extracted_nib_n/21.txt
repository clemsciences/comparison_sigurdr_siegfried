Di boten lazen riten | wir svln iv tvn bechant
wi div chvneginne | fvere dvrch div lant
oder wa von ir schiden | giselher vnd gernot
si heten ir gedienet | als in ir triwe daz gebot
vnz an di tvnowe | ce vergen si do ritten
si begonden vrlovbes | di chvenegin bitten
wan si wider wolden | riten an den rin
do ne moht ez ane weinen | von gvten frivnden niht gesin
giselher der snelle | sprach cer swester sin
swenne daz dv vrowe | bedvrfen wellest min
ob dir iht gewerre | daz tv dv mir bechant
so rit ich dir ce dineste | in daz eceln lant
di ir mage waren | chvstes an den mvnt
vil minnechliche sheiden | sach man an der stvnt
von rvedgeres | des margraven man
do fvrt div chvneginne | vil manige meit wolgetan
hvndert vnd viere | di trvgen richiv cleit
von gemalet richen pfellel | vil der schilde breit
fvrt man bi den vrowen | nahen vf den wegen
do cherte von ir dannen | vil manich herlicher degen
si zogeten dannen balde | nider dvrch peyerlant
do sagte man div maere | da waeren fvr gerant
vil vnchvnder geste | da noch ein chloster stat
vnt da daz yn mit flvze | in di tvonowe gat
in der stat ce pazzowe | saz ein bisschof
di berge wurden laere | vnt ovch des fvrsten hoff
si ilten gegen den | vff in beyerlant
da der bisschoff pilgrin | di schoenen criemhilden vant
den recken von dem lande | was do niht ce leit
do si ir volgen sahen | so manige schone meit
da trvte man mit ovgen | der edeln ritter chint
gvte herberge | gap man den gesten sint
der bisschoff mit siner nifteln | ce pazzowe reit
do daz den bvrgaeren | von der stat wart geseit
daz dar choeme criemhilt | des fvrsten swester chint
div wart wol enpfangen | von den chovfliuvten sint
daz si beliben solden | der bisschof hetes wan
do sprach der herre ecchewart | ez ist vngetan
wir mvzen varn nider | in rvdgeres lant
vns wartet vil der degene | wan iz ist in allen wol bechant
div maere nv wol wesse | div schone gotelint
si bereite sich mit vlize | vnde ir vil edel chint
ir het enboten rvedger | daz in daz dvehte gvt
daz si der chveneginne | damite troste den mvt
daz si ir rite engenge | mit den sinen man
vf zv der ense | do daz wart getan
do sah man allenthalben | di wege vnmvzech sten
si begonden gegn den gesten | beidiv riten vnd gen
nv was div chvneginne | ce everdingen chomen
genvge vz peyerlande | solden si han genomen
den rovb vf der strazen | nach ir gewonheit
so heten si den gesten | da getan vil lihte leit
daz was wol vnderstanden | von dem margraven her
er fvrte tvsent ritter | vnt dannoch mer
do was ovch chomn gotelint | rvedegeres wip
mit ir chom herliche | vil maniges edeln rechen lip
do si vber di truowen chomen | bi ense vf daz velt
do sah man vfgespannen | hvetten vnt gecelt
da di geste solden | di nahtselde han
div choste was den gesten | da von rvedger getan
gotelint div schone | di herberge lie
hinder ir beliben | vf den wegen gie
mit chlingenden zovmen | manich pfaert wolgetan
der antpfanch wart vil schone | liep was iz rvedger getan
di in ce beden siten | chomen vf den wegen
di riten lobeliche | der was vil manich degen
si pflagen ritterschepfte | daz sach vil manich meit
ovch was der ritter dienest | niht der kvneginne leit
do zv den gesten chomen | di rvedgeres man
vil der trvonzzvne | sach man ze berge gan
von der recken hende | mit ritterlichen siten
da wart wol ce prise | vor den vrowen do geritten
daz liezen si beliben | do grvzte manich man
vil gvtliche einander | do fvrten si von dan
di schonen gotelinden | da si criemhilde sach
di vrowen dienen chvnden | di heten chleinen gemach
der voget von bechelaren | ce sinem wibe reit
der edeln margravinne | was daz niht ce leit
daz er so wol gesvnder | was von rine chomen
ir was ein teil ir swaere | mit grozen vrevden benomen
do sin het enpfangen | er hiez si vf daz gras
erbeizen mit den vrowen | swaz ir da mit ir was
da wart vil vnmvzech | manich edel man
da wart vrowen dienest | mit grozem vlize getan
do sach div vrowe criemhilt | di margravinne sten
mit ir gesinde | si ne lie niht naher gen
daz pferht mit dem zovme | zvchen si began
vnd bat sich snellechlichen | heben von dem satel dan
den bisschoff sach man wisen | siner swester chint
in vnd eckewarten | zv gotelinde sint
da wart vil michel wichen | an der selben stvnt
do chvste div ellende | an der gotelinden mvnt
do sprach vil minnechlichen | daz rvedgeres wip
nv wol mich liebiv vrowe | daz ich iweren schonen lip
han in disen landen | mit minen ovgen gesehen
mir en chvnde an disen ziten | nimmer lieber geschehen
nv lon iv got sprach criemhilt | vil edeliv gotelint
sol ich gesvnt beliben | vnd botelvnges chint
ez mag iv chomn ze liebe | daz ir mich habt gesehen
in beiden was vnchvnde | daz sider mvse geschen
mit zvehten zv zeinander | gie vil manich meit
do waren in di recken | mit dieneste vil bereit
si sazen nach dem grvze | nider vff den chle
si gewunnen maniger chvende | di in vil vremede waren e
man hiez den vrowen schenchen | ez was wol mitter tach
daz edel ingesinde | da niht lenger lach
si riten da si fvnden | manige hvetten breit
da was den edeln gesten | vil michel dienest bereit
di naht si heten ruwe | vnz an den morgen vrv
di von bechelaren | bereiten sich darzv
wi si behalten solden | vil manigen vremden gast
wol het gehandelt rvedeger | daz in da wenich iht gebrast
div venster an den mvren | sah man offen stan
div bvrch ce becehelaren | div was vfgetan
do riten darin di geste | di man vil gerne sach
den hiez der wirt vil edele | schaffen gvten gemach
div rvedgeres thohter | mit ir gesinde gie
da si di chveneginne | vil minnechlich enpfie
da was ovch ir mvter | des margaven wip
mit liebe wart gegrvezet | vil maniger ivnchvrowen lip
si fiengen sich behanden | vnt giengen dan
in einen palas witen | der was vil wolgetan
da div tvonowe | vnder hin vloz
si sahen gegen dem lvfte | vnde heten chvercewile groz
wes si da mere pflaegen | des en chan ich niht gesagen
daz in so vbele zogete | daz horte man do chlagen
di criemhilde recken | wan iz was in leit
hey waz do gvter degene | mit ir von bechelaren reit
vil minnechlichen dienest | rvdger in bot
do gap div chvneginne | zwelf armbovge rot
der gotelinde tohter | vnt also gvt gewant
daz si niht bezzers brahte | in diz lant
swi ir gnomen waere | der nibelvnge golt
alle di si gesahen | di machete si ir holt
noch mit dem chleinem gvte | da si da mohte han
des wirtes ingesinde | dem wart groziv gabe getan
da widerbot do ere | div vrowe gotelint
den gesten von dem rine | so gvetliche sint
daz man der vremden | harte wenich vant
si trvegen ir gesteine | oder ir vil herlich gewant
do si enbizzen waren | vnt daz si solden dan
von der hvsfrowen | wart geboten an
getriwerlicher dienest | daz eceln wip
da wart vil getrivtet | der ivnchvrowen lip
si sprach cer kveneginne | swenne ivch nv dvnchet gvt
ich weiz wol daz iz gerne | min lieber vater tvt
daz er mich zv ziv sendet | in der hivnen lant
daz si ir getriwe waere | vil wol daz criemhilt ervant
div ross bereitet waren | vnt fver bechelaren chomen
do hete div edel chveneginne | vrlovp nv genomen
von rvdgeres wibe | vnd der tohter sin
do schied ovch sich mit grvze | vil manich schonez magedin
einander si vil selten | gesahen nach den tagen
vzzer medeliche | vf handen wart getragen
vil manich goltvaz riche | darinne braht man win
des gesten zv der straze | si mvsen willechomen sin
ein wirt was da gesezzen | astolt was der genant
der wiste si di straze | in daz osterlant
gegen mvtaren | di tvonowe nider
da wart vil wol gedienet | der kveneginne sider
der bisschoff minnechliche | von siner nietel schiet
daz si sich wol gehabte | wi vast er ir daz reit
vnt daz si ir ere chovffte | als helche het getan
hey waz si grozer eren | sit da cen hivnen gewan
zv der treisem brathe | man di geste dan
ir pflagen vlizechliche | di rvedegeres man
vnze daz hivnen | ritten veber lant
do wart der kvneginne | vil michel ere bechant
bi der treisem hete | der chvnich von hivnen lant
eine bvrch vil riche | div was vil wol bechant
geheizen zeyzenmvre | vrov helche saz da e
vnt pflach so grozer tvgende | daz wefrlich nimmer mer erge
ez en taete danne criemhilt | div also chvnde geben
si mohte nach ir leide | daz liep vil wol geleben
daz ir ovch iahen ere | di eceln man
der si sit grozen vollen | bi den helden gewan
div eceln herschaft | was so wit erchant
daz man zallen ziten | in sinem hove vant
di chvnesten recken | von den ie wart vernomen
vnder cristen vnd vnder heiden | di waren mit im alle chomen
bi im was zallen ziten | daz waetlich mer erge
cristenlicher orden | vnt ovch der heiden e
in swi getanem leben | sich ietslicher trvch
daz schvf des chveniges milte | daz man in allen gap genvch