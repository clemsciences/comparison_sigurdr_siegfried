Den herren mveten selten | deheiniv hercenleit
er horte sagn maere | wi ein scoeniv meit
waere in bvrgonden | ce wunsche wolgetan
von der er sit vil vrevden | vnt ovch arbeit gewan
div ir vnmazen scoene | was vil witen chvnt
vnt ir hoh gemvete | zvo der selbn stvnt
an der ivnchfrovwen | so manech helt ervant
ez ladete vil der geste | in daz gvnthers lant
swaz man der werbenden | nah ir minne sach
chrimhilt in ir sinne | ir selber nie veriach
daz si deheinen wolde | ce eime trvote han
er was ir noch vil vremde | dem si wart sider vndertan
do gedaht vf hohe minne | daz siglinde kint
ez was ir aller werben | wider in ein wint
er mohte wol verdienen | scoener frovwen lip
sit wart div edele chrimhilt | des chvenen sivrides wip
im rieten sine mage | vnt genvoge sine man
sit er vf staete minne | wolde tragen wan
daz er dan eine wurbe | div im mohte zemen
do sprach der chvene sivrit | so wil ich chiemhilden nemen
dif scoenen ivnchfrovwen | von bvrgonden lant
dvrch ir vnmazen scoene | daz ist mir wol bechant
nie keiser wart so riche | der wolde haben wip
im zaeme wol ce minnen | der richen chvneginne lip
disiv selbn maere | gehorte sigmvnt
ez reiten sine livte | davon wart im chvnt
der wille sines chindes | des was im harte leit
daz er werbn wolde | di vil herlichen meit
ez gevriesc ovch siglint | des edelen kvneges wip
si hete groze sorge | vm ir chindes lip
wan si wol erchande | gvnthern vnt sine man
den gewerp man dem degene | sere leiden began
do sprach der chvene sivrit | vil lieber vater min
an edeler frovwen minne | wold ich immer sin
ih en wurbe dar min herce | vil groze liebe hat
swaz iemn reden chvnde | des ist decheiner slahte rat
vnt wildv niht erwinden | sprach der chvnech do
so bin ich dins willen | waerlichen vro
vnt wil dirz helfen enden | so ich allerbeste chan
doch hat der chvnech gvnther | vil manegen hohferten man
ob ez ander niemn waere | wan hagene der degn
der chan mit vbermvete | der hohverte pflegn
daz ich des sere fverhte | ez mvg vns werden leit
ob wir werbn welln | di vil herlichen meit
waz mag vns daz gewerren | sprach do sivrit
swaz ih friwentliche | niht ab in erbit
daz mach svs erwerbn | mit ellen da min hant
ich truowe an in ertwingen | beide livte vnd lant
do sprach der fvrste sigmvnt | din rede div ist mir leit
wan wurden disiv maere | ce rine geseit
dv ne dorftest nimmer | geriten in daz lant
gvnther vnt gernot | di sint mir lange bechant
mit gewalte niemn | erwerben mach di magt
so sprach der kvnec sigmvnt | daz ist mir wol gesagt
wilt aber dv mit rechen | riten in daz lant
ob wir iht habn vriwende | di werdent sciere besant
des en ist mir niht ce mvote | sprach abr sivrit
daz mir svlen rechen | ce rine volgen mit
dvrh deheine hervart | daz waere mir vil leit
damit ich solde ertwingen | di vil waetlichn meit
si mach wol svs erwerben | da min eines hant
ich wil selbe zwelfte | in gvnthers lant
dar svlt ir mir helfen | vater sigmvnt
do gap man sinen degenen | ze chleidern gra vnd bvnt
do vernam ovch disiv maere | sin mvoter siglint
si begvnde trvoren | vm ir liebez chint
daz vorhte si verliesen | von gvnthers man
div edele chvneginne | vil sere weinen began
sivrit der herre | gie da er si sach
wider sine mvoter | er gvetliche sprach
frovwe ir svlt niht weinen | dvrh den willen min
ia wil ich an sorge | vor allen wiganden sin
vnd helfet mir der reise | in bvrgonden lant
daz ich vnt mine rechen | habn soelch gewant
daz also stolce helde | mit eren mvgen tragn
des wil ich iv genade | mit triwen waerlichen sagn
sit dv niht wil erwinden | sprach frov siglint
so hilf ich dir der reise | min einigez chint
mit der besten waete | di riter ie getrvoch
dir vnt dinen gesellen | ir svlt ir fveren genvoch
do neich der kvneginne | sivrit der ivnge man
er sprach ih wil cer verte | niemn mer han
niwan zwelf rechen | den sol man prveven wat
ich wil daz sehen gerne | wi ez vm chrimhilde stat
do sazen scoene frovwen | naht vnd tach
daz lvcel ir deheiniv | ruowe gepflach
vnce man geworhte | di sivrids wat
er wolde siner reise | habn deheiner slahte rat
sin vater hiez im cieren | sin riterlich gewant
damit er wolde rvemen | daz sigmvnds lant
vnt ir vil liehten brvenne | di wurden ovch bereit
vnt ir vesten helme | ir schilde scoen vnde breit
do nahet in ir reise | cen bvrgonden dan
vm si begvnde sorgen | wib vnde man
ob si immer chomn solden | heim wider in daz lant
di helde in hiezen sovmen | beide wafen vnt gewant
ir ross div waren scoene | ir gereite goldes rot
lebt iemn vbermveter | des en was niht not
denne waere sivrit | vnt di sine man
vrlovbes er do gerte | zvo den bvrgonden dan
in werten trvrechlichen | der chvnech vnt sin wip
er troste minnechlichen | do ir beider lip
er sprach ir svlt niht weinen | dvrch den willen min
immer ane sorge | svlt ir mines libes sin
ez was leit den rechen | ez weinte ovch manech meit
ich waen in het ir herce | rehte daz geseit
daz in so vil der friwende | davon gelaege tot
von scvlden si do chlageten | des gie in waerliche not
an dem sibenden morgen | ce wormez vf den sant
riten di vil chvenen | allez ir gewant
was von rotem golde | ir gereite wolgetan
ir ross in giengen ebene | des chvenen sivrids man
ir schilde waren niwe | lieht vnde breit
vnt vil scoen ir helme | da ce hove reit
sivrit der vil chvene | in gvnthers lant
man gesach an helden | nie so herlich gewant
div ort ir swerten giengen | nider vf den sporn
ez fvorten scaerpfe gern | di riter vzerchorn
sivrit der fvort ir einen | wol zweier spannen breit
der zvo sinen ecken | vil harte vreislichen sneit
die goltvarwen zovme | fvortens an der hant
sidiniv fvrbvege | svs chomens in daz lant
daz volch si allenthalbn | chapfen an began
do liefen in engegene | vil der gvnthers man
die hohgemveten rechen | riter vnd chneht
di giengen zvo den herrn | daz was michl reht
vnt enpfiengen dise geste | in ir herrn lant
vnt namen in di moere | mit den schilden von der hant
div ross si wolden dannen | ziehen an gemach
sivrit der vil chvene | wi snelle er do sprach
lat vns sten di moere | mir vnt minen man
wir wellen sciere hinnen | des ich vil gvoten willen han
swem sin chvnt div maere | der sol mich niht verdagn
wa ich den kvnec vinde | daz sol man mir sagn
gvnthern den vil richen | vz bvrgonden lant
do sagt ez im ir einer | dem ez rehte was bechant
welt ir den herrn vinden | daz mach vil wol gescehn
in ienem sale witen | da han ich in gesehn
bi den sinen helden | da svlt ir hine gan
da mvgt ir bi im vinden | vil manegen herlichen man
nv waren dem kvnge | div maere geseit
daz da chomen waeren | riter vil gemeit
di fvortn wizze brvenne | vnt herlich gewant
sin erchande niemn | in der bvrgonden lant
den kvnech des hete wunder | von wannen choemn dar
di herlichen rechen | in wate lieht gevar
vnt mit so gvoten scilden | niwe vnd breit
daz im daz sagte niemn | daz was gvnthere leit
des antwurt dem kvnege | von mecen oertwin
rich vnde chvene | moht er wol sin
sit wir ir niht erchennen | nv svlt ir heizen gan
nach minem oeheim hagenen | den svlt ir si sehen lan
dem sint chvnt div riche | vnt ovch div vremden lant
sint im di herrn chvende | daz tvot er vns bechant
der chvnech bat in bringen | vnt di sinen man
man sach in herliche | mit rechen hinz hove gan
waz sin der kvnech wolde | des vragte hagene
ez sint in mime hvse | vnchvnde degene
di niemn hie bechennet | habt ir si ie gesehn
des svlt ir mir her hagene | der rehten warheite iehn
daz tvon ich sprach hagne | ceinem venster er da gie
sin ovge er do wenchen | zvo den gesten lie
wol behagte im ir geverte | vnt ovch ir gewant
si waren im vil vremde | in der bvrgonden lant
er sprach von swannen choemn | di rechen an den rin
ez moehtn selbe fversten | oder fverstn boten sin
ir ross div waeren scoene | ir chleider harte gvot
von swannen daz si fveren | si waeren hohgemvot
also sprach do hagne | ich wil des wol veriehn
swi ich sivriden | nimer hab gesehn
so wil ich wol gelovben | swi ez darvmbe stat
daz ez si der reche | der dort so herlichen gat
er bringet niwe maere | her in dize lant
di chvenen nibelvnge | slvoch des heldes hant
schilbvnch vnt nibelvngen | div richen chvneges kint
er frvmte starchiv wunder | mit siner grozen chrefte sint
da der helt aleine | an alle helfe reit
er vant vor eime berge | daz ist mir wol geseit
bi nibelvnges horde | vil manegen chvenen man
di waren im e vremde | vnz er ir chvnde da gewan
hort der nibelvnges | der was gar getragn
vz eime holem berge | nv hoeret wunder sagn
wi in wolden teilen | der nibelvnge man
daz sach der degen sivrit | den helt ez wunderen began
er chom zvo zin so nahen | daz er di helde sach
vnt ovch in di degene | ir einer drvnder sprach
hie chvmt der starche sivrit | der helt von niderlant
vil seltsaeniv maere | er an den niblvngen vant
den rechen wol enpfiengen | scilbvnch vnt nibelvnch
mit gemeinem rate | di edeln fvrsten ivnch
den scaz in baten teilen | den waetlichen man
vnt gerten des mit vlize | der herre lobn inz began
er sach so vil gesteines | so wir hoeren sagn
hvndert chanzwaegene | ez moehten niht getragn
noch me des roten goldes | von nibelvnge lant
daz sold in allez teilen | des chvenen sivrides hant
do gaben si im ce miete | daz nibelvnges swert
si waren mit dem dienste | vil vbele gewert
den in da leisten solde | sivrit der helt gvot
ern chvndez niht verenden | si waren zornech gemvot
si heten da ir frivnde | zwelf chvene man
daz starche risen waren | waz chvndez si vervan
di slvoch sit mit zorne | div sivrids hant
vnt rechen siben hvndert | twang er von nibelvnge lant
mit dem gvotem swerte | daz hiez balmvnch
dvrch di starchen vorhte | vil manech reche ivnch
di si cem swerte heten | vnt an den chvenen man
daz lant zvo den bvergen | si im taten vndertan
darzvo di richen chvnge | di slvog er bede tot
er chom von albriche | sit in groze not
der wande sine herrn | rechen da cehant
vnz er di grozen sterche | sit an sivride vant
do ne chvnd im niht gestriten | daz starche getwerch
alsam di lewen wilde | si liefen an den perch
da er di tarenkappen | sit albriche an gewan
do was der hordes herre | sivrit der vreisliche man
di da torsten vehten | di lagen alle erslagn
den scaz den hiez er balde | fveren vnde tragn
da in davor da namen | di nibelvnge man
albrich der vil starche | do di kamern gewan
er mvos im sweren eide | er diente im so sin chneht
aller hande dinge | was er im gereht
so sprach von tronege hagene | daz hat er getan
also grozer chrefte | nie mer reche gewan
noch weiz ich an im mere | daz mir ist bechant
einen lintrachen den | slvoch des heldes hant
er badet sich in dem blvote | sin hvt wart hvrnin
des snidet in chein wafen | daz ist diche worden scin
wir svln den herrn | enpfahen deste baz
daz wir iht verdienen | des ivngen rechen haz
sin lip der ist so chvene | man sol in holden han
er hat mit siner chrefte | so menegiv wunder getan
do sprach der kvnech riche | dv maht wol habn war
nv sich wi degenliche | er stet in strites var
er vnt di sinen degene | der vil chvene man
wir svlen im engegene | hin nider zvo dem rechen gan
daz mugt ir sprach do hagene | wol mit ern tvon
er ist von edelem chvnne | eines richen kvnegs svn
er stet in der gebaere | mich dvnchet wizze christ
ez en sin niht chleiniv maere | darvmb er her geriten ist
do sprach der kvnech des landes | nv si vns willechomn
er ist edel vnd chvene | daz han ich wol vernomn
des sol ovch er geniezen | in bvrgonden lant
do gie der herre gvnther | da er sivriden vant
der wirt vnt sine rechen | enpfiengen so den gast
daz in an ir zvehten | vil wenech iht gebrast
des begvnd in nigen | der waetliche man
daz si in heten grvezen | so rehte scone getan
mich wundert dirre maere | sprach der kvnech cehant
von wannen ir edel sivrit | sit chomn in dizze lant
oder waz ir wellent werben | ze wormez an den rin
do sprach der gast cem kvnege | daz sol ivch vnverdaget sin
mir wart gesaget maere | in mins vater lant
daz hie bi iv waeren | daz het ich gern erchant
di chvensten rechen | des han ich vil vernomn
di ie chvnech gewunne | darvmbe bin ich her bechomn
ovch hoere ich iv selben | der degenheite iehn
daz man kvnec deheinen | chvener hab gesehn
des redent vil di livte | vber elliv disiv lant
nv wil ich niht erwinden | vnz ez mir werde bechant
ich bin ovch ein reche | vnt solde chrone tragn
ich wil daz gerne fvegen | daz si von mir sagn
daz ich hab von rehte | livte vnde lant
darvmbe sol min ere | vnt ovch min hovbet wesen pfant
nv ir sit so chvene | als mir ist geseit
so ne rvoch ich ist daz iemn | lieb oder leit
ich wil an iv ertwingen | swaz ir mvget han
lant vnde bvrge | daz sol mir werden vndertan
den kvnec hete wunder | vnt sine man alsam
vm disiv maere | di er hie vernam
daz er des hete willen | er naeme im siniv lant
daz horten sine degene | do wart in zvernen bechant
wie het ich daz verdienet | sprach gvnther der degn
des min vater lange | mit eren hat gepflegn
daz wir daz solden vliesen | von iemannes chraft
wir liezen vbele schinen | daz wir ovch pflegn riterschaft
ine wil es niht erwinden | sprach aber der chvene man
ez en mvge von dinen ellen | din lant den fride han
ich wil es alles walden | vnd ovch div erbe min
erwirbest dvz mit sterche | div svelen dir vndertaenech sin
din erbe vnt ovch daz mine | svlen geliche lign
sweder vnser einer | am andern mach gesign
dem sol ez allez dienen | di livte vnd ovch div lant
daz widerredete hagene | vnt gernot cehant
wir han des niht gedingen | sprach do gernot
daz wir iht lande ertwingen | daz iemn drvmbe tot
gelige vor heldes handen | wir habn richiv lant
div dienent vns von rehte | ze niemn sint si baz bewant
mit grimmigem mvote | da stvonden friwende sin
do was ovch darvnder | von mecen oertwin
der sprach disiv svone div | ist mir harte leit
iv hat der starche sivrit | vnverdient widerseit
ob ir vnt iwer brvoder | hetet niht di wer
vnd ob er danne fvorte | ein gancez kvneges her
ih trvote wol erstriten | daz der chvene man
diz starchez vbermveten | von waren schvlden mvese lan
daz zvrnde harte sere | der helt von niderlant
er sprach sich sol vermezzen | niht wider mich din hant
ich bin ein kvnec riche | so bistv kvneges man
ia ne dorften mich din zwelve | mit strite nimmer bestan
nach swerten rief do sere | von mecen oertwin
er mohte hagenen swestersun | von tronege vil wol sin
daz der so lange dagete | daz was dem kvnege leit
do vnderstvond ez gernot | der riter chven vnt gemeit
er sprach ce oertwine | lat iwer zvrnen stan
vns en hat der herre sivrit | solhes niht getan
wir en mvgenz noch wol sceiden | mit zvehten deist min rat
vnt habn in ce friwende | daz vns noch loblicher stat
do sprach der starche hagne | vns mach wol wesen leit
allen dinen degenen | daz er ie gereit
dvrch striten her ce rine | | er soltez habn lan
im heten mine herren | soelher leide niht getan
des antwurte sivrit der chreftige man
mvet ivch daz her hagene | daz ich gesprochen han
so sol ich lazen chiesen | daz die hende min
wellent vil gewaltech | hie cen bvrgonden sin
daz sol ich eine wenden | sprach aber gernot
allen sinen degenen | reden er verbot
iht mit vbermvete | des im waere leit
do gedahte ovch sivrit | an di herlichen meit
vie zaeme vns mit iv striten | sprach aber gernot
swaz helde nv darvnder | mvese ligen tot
wir hetens lvcel ere | vnt ir vil chleinen frvm
des antwurte im do sivrit | des kvnech sigmvndes svn
warvmbe bitet hagne | vnt ovch oertwin
daz er niht gaht striten | mit den friwenden sin
der er hie so manegn | cen bvrgonden hat
si mvosen rede vermiden | daz was gernotes rat
er svlt vns wesen willechomn | so sprach daz voten kint
mit iwern gesellen | di mit iv chomn sint
wir svlen iv gerne dienen | ich vnt di mage min
do hiez man den gesten | scenchen den gvnthers win
do sprach der wirt des landes | allez daz wir han
gervochet irs nach eren | daz si iv vndertan
vnt si mit iv geteilet blib vnde gvot
do wart der herre sivrit | ein lvcel sanfter gemvot
do hiez man in gehalten | allez ir gewant
man svochte herberge | di besten di man vant
sivrids chnehten | man scvof in gvot gemach
den gast man sit vil gerne | da cen bvrgonden sach
man bot im michel ere | darnach ce manegn tagn
tvsent stvnden mere | dann ich iv chan gesagn
daz het versolt sin ellen | ir svlt gelovben daz
in sach vil lvcel iemen | der im waere gehaz
sich vlizen chvrzwile | di kvnege vnt ovch ir man
so was er ie der beste | swes man da began
des en chvnd im gevolgen niemen | so michel was sin chraft
so si den stein wurfn | oder schvzen den scaft
swa so bi den frovwen | dvrch ir hofscheit
chvrcewile pflagen | di riter vil gemeit
da sah man ie vil gerne | den helt von niderlant
er het vf hohe minne | sine sinne gewant
swes man ie begvnde | des was sin lip bereit
er trvog in sime sinne | ein minnechliche meit
vnt ovch in ein div frovwe | di er noh nie gesach
div im in heinliche | vil diche gvetlichen sprach
swenne vf dem hove wolden | spilen da div kint
riter vnd chnehte | daz sach vil diche sint
chrimhilt dvrch div venster | div kvneginne her
deheiner chvrzwile | bedorftes in den citen mer
wesser daz in saehe | di er in hercen trvoch
da het er chvrzewile | immer von genvoch
saehen sie siniv ovgen | ich wil wol wizen daz
daz im in dirre werlde | chvnde nimmer werden baz
swenner er bi den helden | vf dem hove stvont
also noch di livte | dvrch chvrcewile tvont
so stvont so minnechliche | daz siglinde kint
daz in dvrch hercenliebe | trvote manech frovwe sint
er gedaht ovch manege cite | wi sol daz gescehen
daz ich di maget edele | mit ovgen mvge sehen
di ich von hercen minne | vnt lange han getan
div ist mir noch vil vremde | des mvoz ich trvorich stan
so ie di kvnege riche | riten in ir lant
so mvosen ovch di rechen | mit in al cehant
damite mvos ovch sivrit | daz was der frovn leit
er leit ovch von ir minne | diche michel arbeit
svss wont er bi den herrn | daz ist alwar
in gvnthers lande | vollechlich ein iar
daz er di minnechlichen | di cite nien gesach
davon im sit vil liebe | vnt ovch vil leide gescach