Di herren nach ir mvede | sazen do ce tal
volker vnde hagene | giengen fver den sal
sich leinten veber schilde | di vebermvten man
do wart da rede vil spaehe | von in beiden getan
do sprach von bvergonden | giselher der degen
ia ne mveget ir liebe vrivnde | ruwe niht gepflegen
ir svlt di toten livte | vz dem hvse tragen
wir werden noch bestanden | ich wilz iv waerliche sagen
si ne svln vns vnder fvezen | hi niht langer ligen
e daz vns di hivnen | mit stvrme an gesigen
wir gehauowen noch di wunden | di mir sanfte tvt
des han ich sprach do giselher | einen staetigen mvt
so wol mich soelhes herren | sprach do hagene
der rat en zaeme niemen | wan einem degene
den vns min ivnger herre | hivte hat getan
des mveget ir bvergonden | alle vil vroeliche stan
do volgeten si dem rate | vnt tvrgen fver di tver
siben tvsent toten | wurfen si darfver
vor des sales stiegen | da vielen si ce tal
do hvb sich von ir magen | ein vil chlagelicher schal
ez was ir etelicher | so maezlichen wunt
der sin sapfter pflaege | er wuerde noch gesvnt
der vor dem hohen valle | mvese ligen tot
daz chlageten do ir frivnde | des gi in waerliche not
do sprach der videlaere | volker ein helt gemeit
nv chivse ich des die warheit | als mir ist geseit
di hivnen di sint boese | si clagent sam div wip
nv solden si bervchen | der vil sere wunden lip
do wande ein margrave | er riet iz dvrch gvt
er sach einen sinen mach | gevallen in daz plvt
er besloz in mit den armen | vnde wold in tragen dan
den schoz ob im ce tode | der vil chvene spileman
do daz di ander sahen | div flvht div hvop sich dan
si begonden alle vlvchen | dem selbem spileman
einen gere er vf gezvchte | vil scharpf vnde vil hart
der von einem hivnen | zv zim darvf geschozen wart
den shoz er crepftelichen | dvrch di bvrch dan
veber daz volch vil verre | den eceln man
gab er herberge | hoher von dem sal
sin vil starchez ellen | di livte forhten veber al
do stvnden vor dem hvse | vil manech tvsent man
volker vnde hagene | reden do began
mit ecel dem chvenege | allen iren mvt
des chomen sit in sorge | di helde chvene vnd gvt
ez zaeme so sprach hagene | vil wol volches trost
daz di herren vehten | zaller vorderost
also der minen herren | hi ieslicher tvt
di howent dvrch di helme | nach swerten vlivzet daz plvt
ecel was so chvene | er vazete sinen schilt
nv vart gewerliche | sprach vrov criemhilt
vnde bietet ir den recken | daz golt veber rant
wande erreichet ivch dort hagene | ir habt den tot an der hant
der chvenech der was so chvene | er wold erwinden niht
daz von so richem fversten | vil selten nv geschit
man mvse in bi dem vezel | ziehen wider dan
hagen der grimme | in aber hoenen began
ez was ein verriv sippe | sprach hagen der degen
di ecel vnde sifrit | cesamne heten gepflegen
er minnete criemhilden | e si ie gesaehe dich
kvenech vil boese | warvmbe raetest an mich
dise rede horte | des edeln chveneges wip
des wart in vngemvete | der criemhilde lip
daz er si getorste shelten | vor eceln man
darvmbe si aber raten | an di geste began
si sprach der mir von tronege | hagenen slvege
vnde mir sin hovbet | her fver mich trvege
dem fvlt ich rotes goldes | den eceln rant
darzv gaebe ich im ce miete | vil gvte bverge vnde lant
nv weiz ich wes si bitent | sprach der spilman
ine gesach ni helde | so zaegelichen stan
da man horte bieten | also hohen solt
ia ne sol in ecel | darvmbe nimmer werden holt
di hi so lasterlichen | ezzent des fversten brot
vnde im nv geswichent | in der groezesten not
der sihe ich hi vil manegen | vil zageliche stan
vnde wellent doch sin vil chvene | si mvzens immer schaden han