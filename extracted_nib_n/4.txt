Nu nahten vremdiv maere | in gvnthers lant
von boten di in verre | wurden dar gesant
von vnchvnden rechen | di in trvogen haz
do si die rede vernamen | leit was in waerliche daz
die wil ich iv nennen | ez was livdeger
vzer sahsenlande | ein richer fvrste her
vnt ovch von tenemarche | der kvnec livdegast
die brahten in ir reise | vil manegn herlichn gast
ir boten chomn waren | in gvnthers lant
di sine widerwinnen | waren dar gesant
do vraget man der maere | di vnchvnden man
man hiez di boten balde | ce hove fvr den kvnec gan
der grvozte si vil scone | er sprach sit willechomn
wer ivch her hab gesendent | desn han ich niht vernomn
daz svlt ir lazen hoeren | sprach der kvnec gvot
do vorhten si vil sere | den grimmen gvnthers mvot
welt ir kvnec erlovben | daz wir iv maere sagn
div wir iv da bringen | so ne svl wir niht verdagn
wir nennen iv di herren | di vns her habent gesant
livdgast vnd livdger | di wellent svochen her enlant
ir habt ir zorn verdienet | ia horten wir wol daz
daz iv di herrn beide | tragent grozen haz
si wellent herverten | ce wormez an den rin
in hilfet vil der degene | daz wizzet vf di triwe min
inre zwelf wochen | div reise mvoz gescehn
habt ir iht gvoter friwende | daz lazet balde sehn
di iv vriden helfen | di bvrge vnt iwer lant
hie wirt von in verhovwen | vil manec helm vnd rant
oder welt ir mit in dingen | so enbietet ez in dar
so ne ritent iv so nahen | niht die manegen scar
der iwer starchen viende | vf hercenlichiv leit
davon verderben mvezen | vil gvote riter gemeit
nv bitet eine wile | sprach der kvnec gvot
vnz ich mich baz versinne | ich chvend iv minen mvot
han ich getriwer iemen | di ne sol ich niht verdagn
disiv starchen maere | sol ich minen friwenden chlagn
gvnthere dem vil richen | wart leide genvoch
di rede er tovgenlichen | in sime hercen trvoch
er hiez gewinnen hagenen | vnt ander sine man
vnt bat ovch harte balde | ce hove nach gernote gan
do chomen di bestn | swaz man der da vant
er sprach man wil vns svochen | her in vnser lant
mit starchen herverten | daz lat iv wesen leit
des antwurte gernot | ein riter chven vnt gemeit
daz wer et wir mit swerten | so sprach gernot
da sterbent wan di veigen | di lazen ligen tot
darvmb ich niht vergezen | mach der eren min
di vnsern viande | svln vns willechomn sin
do sprach von tronege hagne | daz en dvnchet mich niht gvot
livdgast vnt livdger | di tragent vbermvot
wir mvgen vns niht besenden | in so chvrcen tagn
so sprach der chvene reche | wan mvgt irz sivride sagn
die boten herbergen | hiez man in di stat
swie vient man in waere | vil scone ir pflegn bat
gvnther der riche | daz was wol getan
vnz er revant an friwenden | wer im da wolde gestan
dem kvnege in sinen sorgen | was idoch vil leit
do sah in trvorende | ein riter vil gemeit
der niht mohte wizzen | waz im was gescehen
do bat er im der maere | den kvnec gvnther veriehen
mich nimt des michel wunder | sprach do sivrit
wie habt ir so vercheret | di vroelichen sit
der ir mit vns nv lange | habt alher gepflegn
des antwurt im do gvnther | der vil cierliche degn
ia ne mag ich allen livten | di swaere niht gesagn
di ich mvoz tovgenliche | in mime hercen tragn
man sol staeten vriwenden | chlagen hercen not
div sivrides varwe | wart do bleich vnd rot
er sprach zvo dem kvnege | ine han iv niht verseit
ich sol iv helfen wenden | elliv iwer leit
welt ir vriwent svochen | der sol ich einer sin
vnt truowez wol volbringen | mit eren an daz ende min
nv lon iv got her sivrit | div rede dvnchet mich gvot
vnt ob mir nimmer helfe | iwer ellen getvot
ich frev mich doch der maere | daz ir mir sit so holt
leb ich decheine wile | ez wirdet vmb ivch wol versolt
ich wil ivch lazen hoeren | warvmb ich trvorec stan
von botn miner viende | ich daz vernomn han
daz si mich wellen svochen | mit herverten hie
daz getaten vns noch degene | her zvo disen landen nie
daz lat ivch ahten ringe | sprach do sivrit
vnt senftet iwerem mvote | tvot des ich ivch bit
lat mich iv erwerben | ere vnde frvmn
vnt bittet iwer degene | daz si iv ovch ce helfe chvmn
swenne iwer starchen viende | zir helfe moehten han
drizech tvsent degene | so wold ich si bestan
vnt het ich niwan tvsent | des lat ivch an mich
do sprach der kvnec gvnther | daz dien ich immer vm dich
so heizet mir gewinnen | tvsent iwer man
sit daz ich der minen | bi mir niht en han
niwan zwelf rechen | so wer ich iwer lant
iv sol mit triwen dienen | immer sivrids hant
des sol vns helfen hagne | vnt ovch oertwin
danchwart vnd sindolt | di liebn rechen din
ovch sol damit riten | volker der chvene man
der sol den vanen fveren | baz ichs niemn en gan
vnt lat di boten riten | heim in ir herrn lant
daz si vns sehen sciere | daz tvo man in bechant
so daz vnser bverge | mvezen vride han
do hiez der kvnec besenden | beide mage vnd man
die boten livdegers | ce hove giengen do
daz si ce lande solden | des waren si vil vro
do bot in riche gabe | gvnther der kvnec gvot
vnt scvof in sin geleite | des stvont in hohe der mvot
nv sagt sprach do gvnther | den starchen vienden min
si mvgen mit ir reise | wol da heime sin
welln aber si mich svochen | her in miniv lant
mirn cerinne miner vriwende | in wirt arbeit erchant
den boten riche gabe | man do fver trvoch
der het in ce gebene|	gvnther genvoch
di ne torsten versprech | di livdgers man
do si vrlovp genamen | si schieden vroeliche dan
do di boten warn | ce tenemarche chomn
vnt der kvnec livdgast | hete daz vernomn
wie si von rine chomn | als im daz wart geseit
ir starchez vbermveten | daz was im waerlichen leit
si sagten daz si heten | vil manegen chvenen man
ovch sahen si darvnder | einen rechen stan
der was geheizen sivrit | ein helt vz niderlant
ez leidete livdegaste | als er daz maere rehte ervant
do di von tenemarche | dizze horten sagn
do ilten si der friwente | deste mer beiagn
vnz daz her livdegast | siner chvenen man
zweinzech tvsent degene | zvo siner reise gewan
do besant ovch sich von sachsen | der kvnec livdger
vnze si vierzech tvsent | heten vnde mer
mit den si wolden riten | in bvrgonden lant
do het ovch sich hie heime | der chvnech gvnther besant
mit den sinen magen | vnt siner brvoder man
die si wolden fveren | dvrch vrlivge dan
vnt ovch di hagenen rechen | des gie den helden not
darvmbe mvosen degene | sider chiesen den tot
si vlizzen sich der reise | do si wolden dan
den vanen mvose leiten | volker der chvene man
also si wolden riten | von wormez vber rin
hagene von tronege | der mvose scarmeister sin
damite reit ovch sindolt | vnd hvonolt
di wol gedienen chvnden | daz gvnthers golt
danchwart hagenen brvoder | vnt ovch oertwin
di mohten wol mit ern | in der herverte sin
her kvnec nv sit hie heime | sprach do sivrit
sit daz iwer rechen | mir wellent volgen mit
belibet bi den frovwen | vnt traget hohen mvot
ich truowe iv wol behveten | beidiv ere vnde gvot
die ivch da wolden svochen | ce wormez an den rin
daz wil ich wol behveten | si mvegen da heime sin
wir svlen in geriten | so nahen in ir lant
daz in ir vbermveten | werde in sorgn erwant
von rine si dvrch hessen | mit ir helden riten
gegen sahsenlande | da wart sit gestriten
mit rovbe vnt ovch mit brande | wuosten si daz lant
daz ez den fversten beiden | wart mit arbeit bechant
si chomen vf di marche | di chnehte zogten dan
sivrit der vil starche | vragen des began
wer sol des gesindes | vns nv hveten hie
ia ne wart den sahsen | geriten schedlicher nie
si sprachen lat di tvmben | hveten vf den wegn
den chvenen danchwarten | der ist ein sneller degn
wir vliesen deste minre | von livdgers man
lat in vnt oertewinen | hie di nahhvote han
so wil ich selbe riten | sprach sivrit der degen
vnt wil der warte | gegen den vienden pflegn
vnz ich rehte ervinde | wa di rechen sint
do wart gewafent sciere | der scoenen siglinden chint
daz volch bevalch er hagenen | do er wolde dan
vnt gernote | dem vil chvenen man
do reit er eine dannen | in der sahsen lant
des wart von im verhovwen | des tages manech helmbant
do sah er her daz groze | daz vf dem velde lach
daz wider siner helfe | mit vnfvoge wach
des was wol viercech tvsent | oder dannoch baz
sivrit in hohem mvote | sach vil vroeliche daz
do het ovch sich ein reche | gein den vienden dar
erhaben vf di warte | der was ce vlize gar
den sach der herre sivrit | vnt in der chvene man
ietweder do des andern | mit nide hveten began
ich sag iv wer der waere | der der warte pflach
ein liehter scilt von golde | im vor der hende lach
ez was der kvnec livdegast | der hvote siner schar
dirre gast vil edele | spranchte vil herlichen dar
nv het ovch in her livdgast | vientlich erchorn
ir ross si namen beide | cen siten mit den sporn
si neigten vf di scilde | di scefte mit ir chraft
des wart der kvnec riche | mit grozen sorgen behaft
div ross nach stiche trvogen | div richen kvnges kint
beide fvr einander | sam si waete ein wint
mit zovmen wart gewendet | vil riterliche dan
mit swerten ez versvochten | die zwene grimmige man
do slvoch der herre sivrit | daz al daz velt erdoz
do stovb vz dem helme | sam von brenden groz
die viwerroten vanchen | von des heldes hant
ir ietweder den sinen | an dem andern vant
ovch slvg im her livdgast | vil manegen grimmen slach
ir ietweders ellen | vf schilden vaste lach
do heten dar gehvetet | wol drizech siner man
e daz im di choemen | den sig doch sivrit gewan
mit drien starchen wunden | di er dem kvnge slvoch
dvrch eine wize brvnne | div was gvot genvoch
daz swert an sinen ekken | braht vz wunden blvot
des mvose der kvnec livdegast | habn trvorigen mvot
er bat sich lebn lazen | vnt bot im siniv lant
vnt sagt im daz er waere | livdegast genant
do chomen sine rechen | di heten wol gesehen
waz da von in beiden | vf der warte was gescehn
er wolde in fveren dannen | do wart er angerant
von drizech sinen mannen | do werte des heldes hant
sinen richen gisel | mit vngefvegen slegen
sit tet scaden mere | der vil zierliche degen
die drizech er ce tode | vil werliche slvoch
er liez ir lebn einen | balde er reit genvoch
vnt sagte hin div maere | waz hie was gescehen
ovch mohte mans der warheit | an sime rotem helme sehen
den von tenemarche | was vil grimme leit
ir herre was gevangen | do in daz wart geseit
man sagt ez sinem brvoder | toben er began
von vngefvegem zorne | wand im was leide getan
livdegast der reche | was gefveret dan
von sivrids gewalte | zvo gvnthers man
er bevalch in hagenen | do in daz wart geseit
daz ez der kvnech waere | do was in maezliche leit
man hiez den bvrgonden | ir vanen binden an
wol vf sprach sivrit | hie wirt mer getan
e sich der tach verende | sol ich habn den lip
daz mvot in sahsenlande | vil manech waetlichez wip
ir helde von dem rine | ir svlt min nemn war
ich chan ivch wol geleiten | in livdegers scar
so seht ir helme hovwen | von gvoter helde hant
e daz wir wider wenden | iv wirdet sorge bechant
cen rossen gahte gernot | vnt sine man
den vanen zvchte balde | der starche spileman
volker der herre | do reit er vor der scar
do was ovch daz gesinde | ce strite herlichen gar
si fvorten doch niht mere | niwan tvsent man
darvber zwelf rechen | stieben do began
di molten von den strazen | si riten vber lant
da sah man von in scinen | vil manegen herlichen rant
do waren ovch di sahsen | mit ir scharn chomn
mit swerten wol gewachsen | daz han ich sit vernomn
div swert div sniten sere | den helden an der hant
do wolden si den gestn | weren bverge vnd lant
der herrn scarmeister | daz volch do fvorte dan
do was ovch chomn sivrit | mit den sinen man
di er mit im brahte | vzer niderlant
des tages wart in stvrme | vil manech plvotigiv hant
sindolt vnd hvnolt | vnt ovch gernot
di slvogn in dem strite | vil manegen helt tot
e si daz reht erfvnden | wie chvene was ir lip
daz mvose sit beweinen | vil manech edel wip
volker vnd hagne | vnt ovch oertwin
di lascten ime strite | vil maneges helmes schin
mit vliezendem blvote | di stvormchvene man
da wart von danchwarte | vil michel wunder getan
die von tenemarche | versvochten wol ir hant
do horte man von hvrte | erdiezen manegen rant
vnt ovch von scaerpfen swerten | der man da vil geslvoch
di stritchvenen sahsen | taten scaden da genvoch
do di von bvrgonden | drvngen in den strit
von in wart erhovwen | vil manech wunde wit
do sah man vber saetele | fliezen daz blvot
svs wurben nach den eren | di riter chvene vnde gvot
man horte da lvote erhellen | den helden an der hant
div vil scarpfen wafen | do di von niderlant
drvngen nach ir herren | in di herten scar
si chomn degenliche | mit samt sivride dar
volgen der von rine | niemn man im sach
man mohte chiesen vliezen | den blvtigen bach
dvrch di liehten helme | von sivrids hant
vnz er livdegern | vor sinen hergesellen vant
dri widerchere | het er nv genomn
dvrch daz her anz ende | nv was hagene chomn
der half im wol ervollen | in stvorme sinen mvot
des tages mvose ersterben | vor in manech riter gvot
do der starche livdger | sivriden vant
vnt daz er alse hohe | trvog an siner hant
den gvoten balmvngen | vnt ir so manegen slvoch
des wart der herre zornech | vnt grimmich genvoch
do wart ein michel dringen | vnt grozer swerte chlanch
da ir ingesinde | zvo zeinander dranch
do versvochten sich di rechen | beide deste baz
di scar begvnden wichen | sich hvop da groezlicher haz
dem vogte von den sahsen | was daz wol geseit
sin brvoder was gevangen | daz was im harte leit
wol wesser daz ez taete | daz siglinde chint
man zeh ez gernote | vil wol ervant erz sint
di slege livdegers | di waren also starch
daz sivride vnder saetele | strvochte daz march
do sich daz ross erholte | der chvene sivrit
der gewan in dem stvrme | einen vreislichen sit
des half im wol hagene | vnt ovch gernot
danchwart vnt volker | des lag ir vil da tot
sindolt vnt hvnolt | vnt oertwin der degen
di chvnden in dem strite | cem tode manegen niderlegen
in stvrme vngesceiden | waren di fvrsten her
do sach man vber helme | vligen manegen ger
dvrch di liehten schilde | von der helde hant
man sah da var nach blvote | vil mangen herlichen rant
in dem starchen stvrme | erbeizte manech man
nider von den rossen | einander liefen an
sivrit der vil chvene | vnt ovch livdeger
man sach da scefte vliegen | vnd manegen scaerpfen ger
dvo flovch daz schiltgespenge | von sivrids hant
den sig gedaht erwerben | der helt von niderlant
an den chvenen sahsen | der man vil wunder sach
hei waz da liehter ringe | der chvene danchwart cebrach
do het der herre livdeger | vf eime schilde erchant
gemalet eine chrone | vor sivrids hant
wol wesser er daz ez waere | der chreftige man
der helt zvo sinen friwenden | do lvote rvefen began
gelovbet ivch des stvrmes | alle mine man
svn den sigmvndes | ich hie gesehn han
sivriden den starchen | han ich hie bechant
in hat der vbele tivuel | her cen sahsen gesant
die vanen hiez er lazen | in dem stvrme nider
vrides er do gerte | des werte man in sider
doch mvos er werden gisel | in gvnthers lant
daz het an im betwungen | des chvenen sivrides hant
mit gemeinem rate | so liezen si den strit
dvrchel vil der helme | vnd ovch der schilde wit
si leiten von den handen | swaz so man der vant
di trvogen blvotes varwe | von der bvrgonden hant
si viengen swen si wolden | des heten si gewalt
gernot vnd hagene | di rechen vil balt
die wunden hiezen baren | si fvorten mit in dan
gevangen zvo dem rine | fvnf hvndert werlicher man
die sigelosen rechen | ce tenemarche riten
do ne heten ovch di sahsen | so hohe niht gestriten
daz man in lobes iaehe | daz was den helden leit
do wurden ovch di veigen | von vriwenden sere gechleit
si hiezen daz gewafen | wider sovmen an den rin
ez hete wol geworben | mit den helden sin
sivrit der reche | der hetez gvot getan
des im iehen mvosen | alle gvnthers man
gegen wormez sande | der herre gernot
heim zvo sime lande | den friwenden er enbot
wie gelvngen waere | im vnt sinen man
ez heten die vil chvenen | wol nach ern getan
die garzvone liefen | von den wart ez geseit
da frevten sich vor liebe | di e da heten leit
dirre lieben maere | di in da waren chomn
da wart von edelen frovwen | michel vragen vernomn
wie gelvngen waere | des richen kvneges man
man hiez der boten einen | fver chrimilde gan
daz gescach vil tovgen | ia ne torstes vmber lvot
wan si hete darvnder | ir vil liebez hercentrvot
do si den boten chomende | zir chemenaten sach
chrimhilt div scoene | vil gvetlichen sprach
nv sag an liebiv maere | ia gib ich dir min golt
tvost dvz ane liegen | ich wil dir immer wesen holt
wie sciet vz dem strite | min brvoder gernot
vnt ander mine friwenden | ist vns iht maneger tot
oder wer tet da daz beste | daz solt dv mir sagn
do sprach der bote sciere | wir heten ninder cheinen zagn
ze ernste vnt ce strite | reit niemn also wol
vil edeliv kvneginne | sit ichz iv sagen sol
so der gast vil edele | vzer niderlant
da worhte michel wunder | des chvenen sivrides hant
swaz di rechen alle | in strite hant getan
danchwart vnt hagene | vnt ander skvneges man
swaz si striten nach ern | daz ist gar ein wint
vnz eine an sivriden | des kvnec sigmvnds kint
si frvmten in dem stvrme | der helde vil erslagn
doch moehte iv daz wunder | niemn wol gesagn
waz da worhte sivrit | swen er ce strite reit
den frovwen an ir magen | tet er div groezlichen leit
ovch mvoste da belibn | maneger frovwen trvt
sine slege man horte | vf helmen also lvt
daz si von wunden brahten | daz fliezende blvot
erst an allen tvgenden | ein riter chven vnde gvot
swaz da hat begangen | von mecen oertwin
swaz er ir moht erlangen | mit dem swerte sin
di mvosen wunt belibn | oder meistech tot
da tet iwer brvoder | die allergroezisten not
div immer in den stvermen | chvnde sin gescehn
man mvoz der warheite | den vzerwelten iehn
di stolcen bvrgonden | habent so gevaren
daz si vor allen scanden | ir ere chvnnen wol bewarn
man sach da vor ir handen | vil manegen satel bloz
da von liehten swerten | daz velt so lvote erdoz
di rechen von dem rine | di habent so geriten
daz ez ir vianden | waere bezer vermiten
die chvenen tronegaere | di frvmtn groziv leit
do mit volches chreften | daz her cesamne reit
da frvmte manegen toten | des chvenen hagenen hant
des vil ce sagene waere | her ce bvrgonden lant
sindolt vnt hvnolt | di gernotes man
vnt rvomolt der chvene | di hant so vil getan
daz ez livdegere | mag immer wesen leit
daz er den dinen magen | ze rine hete widerseit
strit den allerhoehsten | der inder da gescach
ce ivngest vnt cem ersten | den ieman gesach
den tet vil willechliche | div divrides hant
er bringet riche gisel | in daz gvnthers lant
die twanch mit sinen ellen | der waetliche man
des ovch der kvnec livdegast | mvoz den scaden han
vnt ovch von sahsenlande | sin brvoder livdeger
nv hoeret miniv maere | edeliv chvneginne her
si hat gevangen beide | div sivrids hant
nie so manegen gisel | man braht in dizze lant
so von sinen schvlden | nv chvmt an den rin
ir chvnden disiv maere | nimmer lieber sin
man bringet der gesvnden | fvnf hvndert oder baz
vnt der verchwunden | frovwe wizzet daz
wol ahtzech rote bare | her in vnser lant
di meistech hat verhovwen | des starchen sivrids hant
die dvrch vbermveten | widersagten an den rin
di mvezen nv gevangen | di gvnthers sin
die bringet man mit vrevden | her in dizze lant
do erblvete ir liehtiv varwe | do si div maer reht ervant
ir scoenez antlvzze | daz wart rosenrot
do mit liebe was gesceiden | vz der grozen not
der waetliche reche | sivrit der ivnge man
si frevte ovch sich ir friwende | daz was von scvlden getan
do sprach div minnechliche | dv hast mir wol geseit
dv solt habn darvmbe | ce miete richiv chleit
vnt zehen march von golde | die heiz ich dir tragn
des mach man soelhiv mere | richen frovwen gerne sagn
man gab im sine miete | daz golt vnt ovch div chleit
do gie an div venster | vil manec scoeniv meit
si warten vf di strazen | riten man do vant
vil der hochgemvoten | in der bvrgonden lant
da chomn die gesvnden | di wunden taten sam
si mohten grvezen hoeren | von friwenden ane scam
der wirt gein sinen gesten | vil vroeliche reit
mit vrevden was verendet | daz sin vil groezliche leit
do enpfie er wol di sine | die vremden tet er sam
wan dem richen kvnege | anders niht gezam
wan danchen gvetliche | den di im waren chomn
daz si den sig nah eren | in stvrme heten genomn
gvnther bat im maere | von sinen vriwenden sagn
wer im an der reise | ce tode waer erslagn
do het er vloren niemn | niwan sehzec man
verchlagen man di mvose | so sit nach helden was getan
die gesvnden brahten | cerhovwen manegen rant
von helme vil verscroten | in gvnthers lant
daz volch erbeizte nidere | fvr des kvnges sal
ce liebem antpfange | man horte vroelichen scal
do hiez man herbergen | di rechen in di stat
der chvnech siner geste | vil scone pflegen bat
er hiez der wunden hveten | vnt scaffen gvot gemach
wol man sine tvgende | an sinen vianden sach
er sprach ce livdegaste | nv sit mir willechomn
ich han von iwern scvlden | vil grozen scaden genomn
der wirt mir nv vergolten | ob ich gelvcke han
got lone minen vriwenden | si hant liebe getan
ir mvgt in gerne danchen | sprach do livdeger
also hoher gisel | gewan nie kvnec mer
vmbe scoene hvote | wir gebn michel gvot
daz ir genaedechliche | an iwern vianden tvot
ich wil ivch beide lazen | sprach er ledech gen
daz mine viande | hie bi mir besten
des wil ich habn pvergen | daz si miniv lant
iht rvemen ane hvlde | des bot livdeger di hant
man brahte si ce ruowe | vnt scvof in ir gemach
den wunden man gebettet | vil gvetlichen sach
man schancte den gesvnden | met vnt gvoten win
do chvnde daz gesinde | nimmer vroelicher sin
ir cerhovwen schilde | behalten man do trvoch
vil blvotiger saetele | der was da genvoch
di hiez man verbergen | da weinten niht div wip
da chom hermvede | maneges gvoten riters lip
der kvnec pflach siner geste | vil groezliche wol
der vremden vnt der chvnden | div lant waren vol
er bat der sere wunden | vil gvetliche pflegn
do was ir vbermveten | vil harte ringe gelegn
die ercenie chvnden | den bot man richen solt
silber ane wage | darzvo daz liehte golt
daz si die helde nerten | nach der strites not
darzvo der kvnec den gesten | gabe groezlichen bot
die wider heim ce hvse | heten reise mvot
di bat man noch beliben | also man vriwenden tvot
der kvnech do gie ce rate | wi er lonte sinen man
si heten sinen willen | nach grozen ern getan
do sprach der herre gernot | man sol si riten lan
vber sechs wochen | si in daz chvnt getan
daz si chomn widere | ce einer hohgecit
so ist ir maneger geheilet | der nv vil sere wunder lit
do gert ovch vrlovbes | sivrit von niderlant
do der kvnec gvnther | den willen sin ervant
er bat in minnechliche | noch bi im bestan
niwan dvrch sine swester scoene | so ne waer ez nimmer getan
darzvo was er ce riche | daz er iht naeme solt
er het daz wol verdienet | der kvnec was im holt
sam waren sine mage | di heten daz gesehn
waz von sinen chreften | in dem strite was gescehn
dvrch der scoenen willen | gedahter noch bestan
ob er si gesehen moehte | sit wart ez getan
wol nach sinen willen | wart im div maget bechant
sit reit er vroeliche | in daz sigmvnds lant
der wirt hiez ce allen citen | riterscefte pflegn
daz tet do willechlichen | vil manech ivnger degn
di wile hiez er sideln | vor wormez vf den sant
den di im chomn solden | zvo der bvrgonden lant
in den selbn citen | do si nv solden chomn
do het div scoene chrimhilt | div maere wol vernomn
er wolde hohgecite | dvrch liebe vriwende han
do wart vil michel vlizen | von scoenen frovwen getan
mit waete vnt mit gebende | daz si da solden tragen
vote div vil riche | div maere horte sagn
von den stolzen rechen | di da solden chomn
do wart vz der valde | vil richer chleider genomn
dvrch ir chinde liebe | hiez si bereiten chleit
damite wart gecieret | vil manec frovwe vnt manech meit
vnt vil der ivngen rechen | vz bvrgonden lant
ovch hiez si vil den vremden | prveuen herlich gewant