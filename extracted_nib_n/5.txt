Man sach si taegelichen | nv riten an den rin
die cer hohgecite | gerne wolden sin
di dvrch des kvneges liebe | chomn in daz lant
den bot man svemelichen | ross vnt herlich gewant
in was ir gesidele | allen wol bereit
den hoehsten vnt den besten | als vns daz ist geseit
zwein vnt drizech fvrsten | da cer hohgecit
da cierten sich engegene | di scoenen frovwen wider strit
ez was da vil vnmvezech | giselher daz chint
di geste mit den chvnden | vil gvetelich sint
di enpfieng er vnd gernot | vnt ovch ir beider man
ia grvozten si di degene | als ez nach ern was getan
vil goltroter saetele | si fvorten in daz lant
zierliche scilde | vnt herlich gewant
brahten si ze rine | zvo der hohgecit
manegen vngesvnden | sah man vroelichen sit
die in den betten lagen | vnt heten wunden not
di mvosen des vergezzen | wi herte was der tot
di siechen vngesvnden | mvosen si verchlagn
si vrevten sich der maere | gein der hohgecite tagn
wie si lebn wolden | da cer wirtscaft
wunne ane maze | mit vrevden vberchraft
heten al die livte | swaz man ir da vant
des hvop sich michel vrevde | vber al daz gvnthers lant
an einem pfinxtmorgen | sah man fvere gan
gechleidet wunnechliche | vil manegen chvenen man
fvnf tvsent oder mere | da cer hohgecit
sich hvop div chvrcewile | an manegem ende wider strit
der wirt der hete di sinne | im was daz wol erchant
wi rehte hercenliche | der helt von niderlant
sine swester trvote | swi er si niene gesach
der man so grozer scoene | vor allen ivnchfrovwen iach
do sprach zvo dem kvnege | der degen oertwin
welt ir mit vollen eren | cer hohgecite sin
so svlt ir lazen scovwen | div wunnechlichen kint
di mit so grozen eren | hie cen bvrgonden sint
waz waere mannes wuenne | des vrevte sich sin lip
ez en taeten scoene maegede | vnt herlichiv wip
lazet iwer swester | fver iwer geste gan
der rat der was ce liebe | manegem helde getan
des wil ich gerne volgen | sprach der kvnech do
alle di ez erfvnden | di warens harte vro
ernbot ez frovwen voten | vnt ir tohter wolgetan
daz si mit ir mageden | hin ce hove solden gan
do wart vz den schrinen | gesvochet gvot gewant
swaz man in der valde | der edelen waete vant
di bovge mit den porten | des was in vil bereit
sich cierte flizechliche | vil manech waetlichiv meit
vil manech reche tvmber | des tages hete mvot
daz er an ce sehene | den frovwen waere gvot
daz er dafver niht naeme | eins richen kvneges lant
si sahen di vil gerne | di si nie heten bechant
do hiez der kvnec riche | mit siner swester gan
di ir dienen solden | wol hvndert siner man
ir vnt siner mage | di trvogen swert enhant
daz was daz hovegesinde | von der bvrgonden lant
voten di vil richen | di sach man mit ir chomn
div hete scoene vrovwen | gesellechlich genomn
wol hvndert oder mere | di trvogen richiv chleit
ovch gie danach ir tohter | vil manech waetlichiv meit
von einer chemenaten | sah man si alle gan
do wart vil michel dringen | von heldn dar getan
di des gedingen heten | ob chvnde daz gescehn
daz si di maget edele | solden vroeliche sehn
nv gie div minnecliche | also der morgenrot
tvot vz den trveben wolchen | da sciet von maneger not
der si da trvog in hercen | vnt lange het getan
er sach di minnechlichen | nv vil herlichen stan
ja lvhte ir von ir waete | vil manech edelstein
ir rosenrotiv varwe | vil minnechlen scein
ob iemem wunscen solde | der chvnde niht geiehn
daz er ce dirre werelde | het iht scoeners gesehn
sam der liehte mane | vor den sternen stat
der scin so lvoterliche | ab den wolchen gat
dem stvont si nv geliche | vor maneger frovwen gvot
des wart da wol gehoehet | den zieren helden der mvot
die richen chameraere | sah man vor ir gan
di hohgemvoten degene | die ne wolden daz niht lan
si ne drvngen da si sahen | die minechlichen meit
sivride dem herrn | wart beide lieb vnd leit
er daht in sinem mvote | wi chvnde daz ergan
daz ich dich minnen solde | daz ist ein tvmber wan
sol aber ich dich vremeden | so waere ich sanfter tot
er wart von den gedanchen | vil diche bleich vnd rot
do stvont so minnechliche | daz sigmvndes chint
sam er entworfen waere | an ein permint
von gvotes meisters listen | also man im iach
daz man helt deheinen | nie so scoenen gesach
die mit den frovwen giengen | di hiezen von den wegen
wichen allenthalben | daz leiste manech degen
div hohe tragenden hercen | vrevten manegen lip
man sach in hohen zvehten | manech herlichez wip
do sprach von bvrgonden | der herre gernot
der iv sinen dienest | so gvetlichen bot
gvnther vil lieber brvoder | dem svlt ir tvon alsam
vor allen disen rechen | des rates ich nimmer mich gescam
ir heizet sivride | zvo miner swester chvmn
daz in div maget grveze | des hab wir immer frvmn
div nie gegrvezte rechen | div sol in grvezen pflegn
damit wir habn gewunnen | den vil cierlichen degn
do giengens wirtes mage | da man den helt vant
si sprachen zvo dem rechen | vzer niderlant
iv hat der kvnech erlovbet | ir svlt ce hove gan
sin swester sol ivch grvezen | daz ist cen eren iv getan
der herre in sinem mvote | was des vil gemeit
do trvog er ime hercen | lieb ane leit
daz er sehen solde | der scoenen voten kint
mit minnechlichen tvgenden | si grvozte sivride sint
do si den hohgemvoten | vor ir stende sach
do erzvnde sich sin varwe | div scoene magt sprach
sit willechomn her sivrit | ein edel riter gvot
do wart im von dem grvoze | vil wol gehoehet der mvot
er neig ir flizechliche | bi der hende si in vie
wie rehte minnechliche | er bi der frovwen gie
mit lieben ovgenblichen | einander sahen an
der herre vnt ovch div frovwe | daz wart vil tovgenlich getan
wart iht da friwentliche | getwungen wiziv hant
von hercenlieber minne | daz ist mir niht bechant
doch en chan ich niht gelovbn | daz ez wurde lan
si het im holden willen | chvnt vil sciere getan
bi der svmmer cite | vnt gein des meien tagn
dorft er in sime hercen | nimmer mer getragn
so vil der hohen vrevde | denn er da gewan
do im div gie enhende | di er ce trvote wolde han
do gedahte manech reche | hey waer mir sam gescehen
daz ich ir gienge nebene | sam ich in han gesehen
oder bi ce ligene | daz liez ich ane haz
ez en gediente noch nie reche | nach einer kvneginne baz
von swelher chvnege lande | di geste chomn dar
di namen al geliche | niwan ir zweir war
ir wart erlovbet chvssen | den waetlichen man
im wart in al der werlde | nie so liebe getan
der kvnech von tenemarche | der sprach sa cestvnt
diss vil hohen grvozes | lit maneger vngesvnt
des ich vil wol enpfinde | von sivrides hant
got en laz in nimmer mere | chomn in miniv kvnges lant
man hiez do allenthalben | wichen von den wegn
der scoenen chrimhilde | manegen chvenen degn
sah man gezogenliche | cer chirchen mit ir gan
sit wart von ir gesceiden | der vil waetliche man
do gie si zvo dem mvenster | ir volgete manech wip
do was ovch so gecieret | der kvneginne lip
daz da hoher wunsche | vil maneger wart verlorn
si was da ce ovgenweide | vil manegem rechen erchorn
vil chvome erbeite sivrit | daz man da gesanch
er mohte sinen saelden | des immer sagen danch
daz im div was so waege | di er in hercen trvoch
ovch was er der scoenen | holt von scvlden genvoch
do si chom vz dem mvnster | sam er het e getan
man bat den degen chvenen | wider zvo zir gan
alrest begvnd im danchen | div minnechliche meit
daz er vor manegem helde | so rehte herlichen streit
nv lon iv got her sivrit | sprach daz vil scoene chint
daz ir daz habt verdienet | daz iv die rechen sint
so holt mit rehten triwen | als ich si hoere iehn
do begvnder minechliche | an frovn chrimhilden sehn
ich sol in immer dienen | also sprach der degn
vnt en wil min hovbet | nimmer e gelegn
ih en werbe nach ir willen | sol ich min lebn han
daz ist nach iwern hvlden | min frov chrimhilt getan
inre tagen zwelven | der tage al ieslich
sah man bi dem degene | di maget loblich
so si ce hove solde | vor ir vriwenden gan
der dienst wart dem rechen | dvrch groze liebe getan
vrevde vnt wunne | vil groezlichen scal
sah man aller taegelich | vor gvnthers sal
darvz vnt ovch darinne | von manegem chvenen man
oertwin vnt hagene | vil grozer wunder began
swes iemen pflegen wolde | des waren si bereit
mit vollechlicher maze | di helde vil gemeit
des wurden von den gesten | di rechen wol bechant
davon so was gezieret | allez gvntheres lant
die da wunde lagen | die sah man fver gan
si wolden chvrzwile | mit dem gesinde han
schirmen mit den scilden | vnt schiezen manegen scaft
des hvlfen in genvoge | si heten groezliche chraft
in der hohgecite | der wirt der hiez ir pflegn
mit der besten spise | er hete sich bewegn
aller slahte scande | di ie kvnech gewan
man sah in vriwentliche | zvo den sinen gesten gan
er sprach ir gvoten rechen | e daz ir sceidet hin
so nemt ir mine gabe | also stet min sin
daz ichz immer diene | versmahet iv niht min gvot
daz wil ich mit iv teilen | des han ich willigen mvot
die von tenemarche | di sprachen sa cehant
e daz wir wider riten | heim in vnser lant
wir gern staeter svone | des ist vns rechen not
wir han von iwern degenen | manegen liebn vriwent tot
livdegast geheilet | siner wunden was
der vogt von den sahsen | nach strite wol genas
eteliche toten | si liezen darn lant
do gie der kvnec gvnther | da er sivriden vant
er sprach zvo dem rechen | nv ratet wie ich tvo
di vnsern widerwinnen | die wellent riten frvo
vnd gerent staeter svone | an mich vnt mine man
nv rata degen sivrit | waz dich des dvnche gvot getan
waz mir die herren bieten | daz wil ich dir sagen
swaz fvnf hvndert moere | goldes moehten getragen
daz gebn si mir gerne | wold ich si ledech lan
do sprach der starche sivrit | daz waere vil vbele getan
ir svlt si ledechlichen | hinnen lazen varn
vnt daz di rechen edele | mere wol bewarn
vientlichez riten | her in iwer lant
des lat iv gebn sicherheit | hie der beider herrn hant
des rates wil ich volgen | damit si giengen dan
den sinen vianden | wart daz chvnt getan
ir goldes gerte niemn | daz si da bvten e
da heime ir lieben vriwenden | was nach den hermveden we
manege scilde volle | man dar scazes trvoch
er teiltes ane wage | den vriwenden sin genvoch
bi fvnf hvndert marchen | vnt etslichen baz
gernot der vil chvene | der riet gvnthere daz
vrlovp si alle namen | also si wolden dan
do sah man die geste | fver chrimhilde gan
vnt ovch da vrovwe vote | div kvneginne saz
ezn wart nie degen | noch mere gevrlovbet baz
die herberge wurden laere | do si von dannen ritten
noch bestvont da heime | mit herlichn siten
der kvnech mit sinen magen | vil manech edel man
di sah man taegeliche | zvo frovwen chrimhilde gan
vrlovp do nemen wolde | sivrit der helt gvot
er trvowete niht erwerben | des er da hete mvot
der kvnec daz sagen horte | daz er wolde dan
giselher der ivnge | in von der reise gar gewan
war woldet ir nv riten | vil edel sivrit
belibet bi den rechen | tvot des ich ivch bit
bi gvnthere dem kvnege | vnt ovch bi sinen man
hie ist vil scoener frovwen | di sol man ivch gerne sehen lan
do sprach der starche sivrit | div ross div lazet stan
ich wolde hinnen riten | des wil ich ab gan
vnt tragt ovch hin di schilde | ia wold ich in min lant
des hat mich her giselher | mit grozen triwen erwant
svss beleip der chvene | dvrch vriwende liebe da
ia waer er in den landen | ninder andrswa
gewesen also sanfte | davon daz gescach
daz er nv taegeliche | di scoenen chrimhilden sach
dvrch ir vnmazen scoene | der herre da beleip
mit maneger chvrzewile | man nv di zit vertreip
wan daz in twang ir minne | div gab im diche not
darvmbe sit der chvene | lach vil iaemerliche tot