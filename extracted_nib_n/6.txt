Itniuowe maere | sich hvoben vber rin
man sagte daz da waere | manech scoenen magedin
der gedaht im eine erwerben | gvnther der kvnech gvot
davon begvnde dem rechen | vil sere hohen der mvot
ez was ein kvneginne | gesezen vber se
ir geliche enheine | man wesse ninder me
div was vnmazen scoene | vil michel was ir chraft
si scoz mit snelln degenen | vmb minne den scaft
den stein den warf si verre | darnach si witen spranch
swer ir minne gerte | der mvose ane wanch
driv spil an gewinnen | der frovwen wol geboren
gebrast im an dem einem | er hete daz hovbet sin verloren
des het div ivnchfrovwe | vnmazen vil getan
daz gehorte bi dem rine | ein riter wolgetan
der wande sine sinne | an daz scoene wip
darvmbe mvosen helede | sit verliesen den lip
do sprach der vogt von rine | ich wil nider an den se
hin ce prvnhilde | swi es mir erge
ich wil dvrch ir minne | wagen minen lip
den wil ich verliesen | si ne werde min wip
daz wil ich widerraten | sprach do sivrit
ia hat div kvneginne | so vreisliche sit
swer vmb ir minne wirbet | daz ez im hohe stat
des mvget ir der reise | habn waerlichen rat
so wil ih iv daz raten | sprach do hagene
ir bittet sivride | mit iv ce tragene
di vil starchn swaere | daz ist nv min rat
sit im daz ist so chvendech | wi ez vm prvenhilde stat
er sprach wil dv mir helfen | edel sivrit
werbn die minnechlichen | tvostv des ich dich bit
vnt wirt mir ceime trvote | daz minnechliche wip
ich wil dvrch dinen willen | wagen ere vnde lip
des antwurte sivrit | der sigmvndes svn
gistv mir dine swester | so wil ich ez tvn
di scoenen chrimhilde | ein kvneginne her
so ger ich deheines lones | nach minen arbeiten mer
daz lob ich sprach do gvnther | sivrit an dine hant
vnt chvmt div scoene prvenhilt | her in dizze lant
so wil ich dir ce wibe | mine swester gebn
so mahtv mit der scoenen | immer vroeliche lebn
des swuoren si do eide | di rechen vil her
des wart ir arbeiten | verre deste mer
e daz si di frovwen | brahten an den rin
des mvosen di vil chvenen | sit in grozen sorgen sin
sivrit der mvose fveren | di kappen mit im dan
di der helt vil chvene | mit sorgen gewan
ab eime getwerge | daz hiez albrich
sich bereiten zvo der verte | di rechen chven vnd rich
also der starche sivrit | di tarnkappen trvoch
so het er darinne | chrefte genvoch
wol zwelf manne sterche | zvo sin selbes lip
er warp mit grozen listen | daz vil herliche wip
ovch was div selbe tarnhvot | also getan
daz darinne worhte | ein ieslicher man
swaz er selbe wolde | daz in doch niemen sach
svss gewan er prvenhilde | davon im leide geschach
nv sag mir degen sivrit | e daz min vart erge
daz wir mit wollen ern | chomn an den se
svlen wir iht rechen fveren | in prvenhilde lant
drizech tvsent degene | di werdent sciere besant
swie vil wir volches fveren | sprach aber sivrit
ez pfligt div kvneginne | so vreislicher sit
di mvosen doch ersterben | von ir vbermvot
ich sol ivch baz bewisen | degen chvene vnd gvot
wir svln in rechen wise | ce tal varen den rin
die wil ich dir benennen | di daz svlen sin
selbe vierde degene | varn wir an den se
so erwerbn wir di frovwen | swi ez vns darnach erge
der gesellen bin ich einer | daz ander soltv wesn
der dritte daz si hagene | wir mvgen wol genesen
der vierde daz si danchwart | der vil chvene man
vns endvrfen andr tvosent | mit strite nimmer bestan
div maere wess ich gerne | sprach der kvnech do
e daz wir hinnen fveren | des waere ich harte vro
waz wir chleider solden | vor prvenhilde tragn
div vns da wol gezaemn | daz svlt ir gvnthere sagn
wat die allerbesten | di ieman bevant
die treit man zallen citen | in prvenhilde lant
des svlen wir richiv chleider | vor der frovwen tragen
daz wirs iht haben scande | so man div maere hoere sagen
do sprach der degen gvoter | so wil ich selbe gan
zvo miner lieben mvoter | ob ich erbitten chan
daz vns ir scoenen meide | helfen prveuen chleit
di wir tragn mit ern | fver di herlichen meit
do sprach von tronege hagne | mit herlichen siten
waz welt ir iwer mvoter | soelher dienste biten
lat iwer swester hoeren | wes ir habet mvot
so wirdet iv ir dienest | zvo dirre hovereise gvot
do enbot er siner swester | daz er si wolde sehn
vnt ovch der degen sivrit | e daz was geschen
do het sich div scoene | ce wunsche wol gechleit
daz chomn der vil chvenen | daz waz ir maezliche leit
nv was ovch ir gesinde | gezieret als im zam
di fversten chomn beide | do si daz vernam
do stvont si von dem sedele | mit zvehten si do gie
da si den gast vil edele | vnt ovch ir brvoder enpfie
willechomn si min brvoder | vnt der geselle sin
div maere ich wiste gerne | so sprach daz magedin
waz ir herrn woldet | sit ir ce hove gat
daz lazet ir mich hoeren | wi ez iv edelen rechen stat
do sprach der kvnech gvnther | frovwe ich wilz iv sagn
wir mvezzen michel sorgen | bi hohem mvote tragn
wir wellen hoefscen riten | verre in vremdiv lant
wir solten zvo der reise | haben cierlich gewant
nv sizzet lieber brvoder | sprach daz kvneges kint
vnt lat mich rehte hoeren | wer di frovwen sint
der ir da gert mit minnen | in ander chvnege lant
di vzerwelten beide | nam div frovwe bi der hant
do gie si mit in beiden | da si e da saz
vf matrazze div vil richen | ich wil wol wizen daz
geworht von gvoten bilden | mit golde wol erhabn
si mohten bi den frovwen | gvote chvrzwile habn
friwentliche bliche | vnt gvotlichez sehn
des mohte da in beiden | harte vil gescehn
er trvoch si ime hercen | si was im so der lip
sit wart div scoene chrimhilt | des starchen sivrides wip
do sprach der kvnech riche | vil liebiv swester min
ane dine helfe | chvnd ez niht gesin
wir wellen chvrzwilen | in prvenhilde lant
da bedorften wir ce habene | vor frovwen herlich gewant
do sprach div ivnchfrovwe | vil lieber brvoder min
swaz der minen helfe | daran chan gesin
des bring ich ivch wol innen | daz ich iv bin bereit
versagt iv ander iemen | daz waere chrimhilde leit
ir svlt mich riter edele | niht sorgende biten
ir svlt mir gebieten | mit herlichen siten
swaz iv von mir gevalle | des bin ich iv bereit
vnt tvon ez willechliche | sprach div wunnechlichiv meit
wir wellen liebeiv swester | tragn gvot gewant
daz sol helfen prveuen | iwer edeliv hant
des volziehen iwer magede | daz ez vns rehte stat
wand wir der verte | han deheiner slahte rat
do sprach div ivnchfrovwe | nv merchent waz ich sage
ich han selbe siden | nv scaffet daz man trage
gesteine vns vf den scilden | so wurchen wir div chleit
des willen was do gvnther | vnt ovch sivrit bereit
wer sint die gesellen | sprach div kvnegin
di mit iv gechleidet | ce hove svlen sin
er sprach ich selbe vierde | zwene mine man
danchwart vnt hagene | svln ce hove mit mir gan
ir svlt vil rehte merchen | waz ich iv frovwe sage
daz ich selbe vierde | ce vier tagen trage
ie drier hande chleider | vnt also gvot gewant
daz wir ane scande | rvmen prvenhilde lant
mit gvotem vrlovbe | di herrn schieden dan
do hiez ir ivnchfrovwen | drizech meide gan
vz ir chemnaten | chrimhilt div kvnegin
di zvo soelhem werche | heten groezlichen sin
die arabischen siden | wiz also der sne
vnt von zazamanch der gvoten | grven alsam der chle
darin si leiten steine | des wurden gvotiv chleit
selbe sneit si chrimhilt | div vil herliche meit
von vremder vissce hivten | bezoch wolgetan
ce sehene vremden livten | swaz man der gewan
die dachten si mit siden | so si se solden tragn
nv hoeret michel wunder | von der liehten waete sagn
von marroch vz dem lande | vnd ovch von lybian
die allerbestn siden | di ie mer gewan
deheines kvnegs chvenne | der heten si genvoch
wol lie daz scinen chrimhilt | daz si in holden willen trvoch
sit si der hohen verte | heten nv gegert
haermine vedern | di dvhten si vnwert
pfellel darob lagen | swarz alsam ein chol
daz noch snellen heleden | stvende in hohgeciten wol
vz arabischem golde | vil gesteins scein
der frovwen vnmvoze | div ne was niht chlein
inre siben wochen | bereiten si div chleit
do was ovch ir gewaefen | den gvoten rechen bereit
do si bereitet warn | do was in vf den rin
gemachet flizechlichen | ein starchez sciffelin
daz si tragen solde | vol nider an den se
den edelen ivnchfrovwon | was von arbeiten we
do sagte man den rechen | in waeren nv bereit
div si da fveren solden | ir zierlichen chleit
also di da gerten | daz was nv getan
do ne wolden si niht langer | bi dem rine bestan
nach den hergesellen | wart ein bote gesant
ob si wolden scovwen | niwez ir gewant
ob ez den helden waere | ce chvrz vnd ovch ze lanch
ez was in rehter maze | des sagten si den frovwen danch
fver alle di si chomn | di mvosen in des iehn
daz si cer werlde heten | bezers niht gesehn
des mohten si se gerne | da ze hove tragn
von bezer rechen waete | chvnde niemn niht gesagn
vil groezliche danchen | wart do niht verdeit
do gerten vrlovbes | di helde vil gemeit
in riterlichen zvhten | di herrn taten daz
des wurden liehtiv ovgen | von wein trveb vnde naz
si sprach vil lieber brvoder | ir moehtet noh bestan
vnt werbet ander frovwen | daz hiez ich wol getan
da iv so sere enwage | stvende niht der lip
ir mvgt hie naher vinden | ein also hochgeborn wip
ich waen in sagt ir herce | daz in davon geschach
si weinten al geliche | swaz iemn gesprach
ir golt in vor den brvesten | wart von trahen sal
di vielen in genote | von den ovgen hin ce tal
si sprach herre sivrit | lat iv bevolhen sin
vf triwe vnt vf genade | den lieben brvoder min
daz im iht gewerre | in prvnhilde lant
daz lobte der vil chvene | in frovn chrimhilde hant
do sprach der degen riche | ob mir min lebn bestat
so svlt ir aller sorgen | frovwe habn rat
ich bringen iv gesvnden | her wider an den rin
daz wizet sicherlichen | im neich daz scoene magedin
er goltvarwen scilde | man trvog in vf den sant
vnt braht in zvo zin | allez ir gewant
ir ross hiez man in ciehen | si wolden riten dan
da wart von scoenen frovwen | vil michel weinen getan
do stvonden in den venstern | div minnechlichen chint
ir sciff mit dem segele | daz rvort ein hoher wint
di stolzen hergeselln | di sazen vf den rin
do sprach der kvnech gvnther | wer sol nv sciffmeister sin
daz wil ich sprach sivrit | ich chan ivch vf der flvot
hinnen wol gefveren | daz wizzet helde gvot
di rehten wazerstrazen | di sint mir wol bechant
si scieden vroelichen | vz der bvrgonden lant
sivrit do balde | eine scalten gewan
von stade begvnde schieben | der chreftige man
gvnther der chvene | ein rvoder selbe nam
do hvoben sich von lande | di snellen riter lobesam
si fvorten riche spise | darzvo vil gvoten win
den besten den man chvnde | vinden vmben rin
ir rosse div stvonden scone | si heten gvot gemach
ir sciff daz gie vil ebene | vil lvzel leides in gescach
ir vil starchen segelseil | div wurden in gestraht
si fvoren zweinzech mile | e daz ez wurde naht
mit eime gvotem winde | nider gegn dem se
ir starchez arbeiten | tet sit den hohgemvoten we
an dem zwelften morgen | so wir hoeren sagen
heten si di winde | verre dan getragen
gegen isensteine | in prvnhilde lant
daz was ir deheinem | niwan sivride erchant
do der kvnec gvnther | so vil der bvrge sach
vnt ovch di witen marche | wie balde er do sprach
sagt mir friwent sivrit | ist iv daz bechant
wes sint dise bvrge | vnt ovch daz herliche lant
des antwurte sivrit | ez ist mir wol bechant
ez ist prvnhilde | livte vnde lant
vnt isenstein div veste | als ir mich hortet iehn
da mvget ir noch hivte | vil scoener frovwen gesehn
vnt wil iv helden raten | ir habt einen mvot
ir ieht geliche | ia dvnchent ez mich gvot
swenne wir noch hivte | fvr prvnhilde gan
so mvezen wir mit sorgen | vor der chvneginne stan
do wir di minnechlichen | bi ir gesinde sehn
so svlt ir helde maere | wan einer rede iehn
gvnther si min herre | vnt ich si sin man
des er da hat gedingen | daz wirt allez getan
des waren si bereite | swaz er si loben hiez
dvrh ir vbermvete ir | deheiner ez niht liez
si iahen swes er wolde | davon in wol gescach
do der kvnech gvnther | di scoenen prvnhilde sach
ia ne lob ihz niht so verre | dvrch die liebe din
so dvrch dine swester | daz scoene magedin
div ist mir sam min sele | vnt so min selbes lip
ich wil daz gerne dienen | daz si werde min wip